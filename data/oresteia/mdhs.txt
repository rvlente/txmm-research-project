De goden smeek ik om verlossing van mijn wacht.
Dit jaar dat ik op Agamemnons dak moest waken
was zwaar. Op ellebogen, als een hond gehurkt,
zie ik hier nacht na nacht de sterrengroepen aan,
ik ken die luisterrijke heersers die de wereld
hitte en kou toestralen, hemelhoog en koel.
En steeds maar wacht ik op dat ene sein, een vuur
van fakkellicht, dat ons bericht brengt en ons spreekt
van Trojes ondergang. Die hoop beheerst het hart
van mijn vorstin — want zij moet denken als een heerser.
En ik die in dit nachtelijk onrustbed van dauw
mij nooit mag vlijen in de armen van een droom,
alteen van angst... Angst is mijn afweer tegen slapen,
tegen de ogen sluiten in een diepe rust,
en als ik dan wil zingen of wat neuriën,
een klinkend middel zoekend tegen slaperigheid,
dan huil ik tranenlang om 't lot van dit paleis,
omdat het niet meer feilloos wordt bestuurd, als vroeger.
Daarom smeek ik de goden om verlossing van
mijn wacht, een hoopvol teken van een duister vuur...

Maar kijk! Een vuursein! God zij dank! Dwars door de nacht
meldt het aan Argos' stad een nieuwe dag, een dag
van vreugdedansen om een vreugdevol bericht!
Word wakker! Hoor dan!
Ik schreeuw mijn boodschap uit: laat Agamemnons vrouw
snel opstaan en direct de zalen laten schallen
van jubelkreten — een welluidend antwoord aan
dat fakkelschijnsel, als dan werkelijk Trojes burcht
veroverd is, zoals dat vuursignaal ons meldt.
Ikzelf, ik zal voorop gaan in ons vreugdelied,
want als mijn meesters winnaar zijn, speel ik graag mee!
Dat licht daar is voor mij een worp van driemaal zes.
'k Verlang ernaar dat deze hand, straks, als hij komt,
zijn heersershand mag voelen, dierbaar aan dit huis!
Verder zeg ik maar niets. Mijn tong verstomt en blijft
zwaar afgegrendeld. Als dit huis zelf spreken kon,
zou alles duidelijk zijn. Dat zeg ik graag tot wie
mij goed verstaat. Wie niet, hoeft niet te luisteren.

Het is nu tien jaar geleden
sinds Priamos' machtige tegenstrijders,
Menelaos mijn vorst, Agamemnon mijn koning,
heersers genadig bij Zeus,
zonen van Atreus met dubbele troon en
dubbele scepter,
met een vloot van dufzenden Griekse schepen
en een macht aan soldaten vertrokken,
ver van dit huis.

Krijgsgeschreeuw uit hun kelen
klonk als het krijsen van gieren,
wanneer die uitzinnig bedroefd om hun kroost
cirkels beschrijven op roeislag van vleugels
boven het bergnest waaruit
weerloze jongen zijn weggeroofd.

Dan, als een god dat hoort,
Zeus of Apollo of Pan,
dat hemeltergende hulpgeschreeuw
van lagere luchtbewoners,
stuurt hij de daders hun straf,
stuurt hun de Wraakgodinnen.

Zo ook stuurde dus Zeus,
machtig bewaker van vriendschap,
Atreus' zoons tegen Paris uit,
wraak voor een hoerige vrouw,
maar een wraak vol ontberingen,
zware beproevingen,
mannen voorover geknikt in het stof,
lansen verbrijzeld. Een voorspel van rouw
evenzeer voor Trojanen als Grieken.

Alles gaat zoals moet,
alles eindigt zoals er beschikt is.
Geen offergeschenken, geen vlammen,
geen smekende tranen vermurwen
de koppige onwil van koude altaren.

Wij kregen geen taak, ons lichaam is oud.
Wij waren geen deel van het leger dat uittrok.
Wij wachten. Wij hebben de kracht van een kind,
door stokken gesteund.
Een kind voelt van binnen
de kiem van zijn kracht,
maar krijgt net als ouden
geen plaats in de strijd,
en een stokoude man
wiens bladeren vallen
loopt voort op drie benen en schuift
als een kind in een dagdroom voorbij.

Koningin Klytaimnestra,
Tyndareus' dochter!
Is er hoop? Is er nieuws? Wat is er aan u
door betrouwbare boden bericht,
dat u overal offers laat branden?
Voor iedere god in Argos vereerd,
voor iedere god van hemel en Hades,
voor elke kapel op straat, op de markt,
vlammen de offeranden.
Hier en alom en hemelhoog reikend
spreidt zich de vuurgloed,
welig gekoesterd door pure toevloed
van heilige olie,
gave vanuit het paleis.
Vertel, vertel ons zoveel als u kunt,
zoveel als u mag
en breng ons verlichting van onze gedachten.
Die waren vandaag eerst somber gestemd,
maar nu door dit offeren straalt er weer hoop
die de slopende, vretende angst en zorg
zal verzachten.

Mij is vergund mijn lied
aan de leiders te wijden en aan hun
godenbestierde bevel. Want nog steeds
weet de groei van mijn jaren
mij te bezielen met
een genadige zangkracht.

Zingen wil ik, hoe die dubbelgekroonde
broers aan het hoofd van Hellas' mannen
— lansen ter hand en handenvol wraak —
werden geleid bij hun uittocht naar Troje
door adelaarsvleugels; de koning der vogels
groette de koning van schepen...

Vlak boven de tent, aan speerworpzijde,
dook er een neer met een zwarte staart,
dook er een tweede, witgestaart, en
samen tronend hoog op de nok
vraten zij gulzig hun prooi: een haas
zichtbaar zwanger van kroost en wreed
in haar laatste sprongen gegrepen.
Klaag maar, klaag voort! Ik hoop
dat het goede zal zegevieren.

Kalchas, legerprofeet,
keek direct naar de broers, de Atriden,
oorlogsbewust, zo verschillend van aard.
Hazenverslindende leiders
— wist hij — moesten zij zijn
en hij sprak zijn verklaring:

'Ooit wordt Priamos' stad de prooi van
dit pad dat wij gaan, en buiten de muren
zullen hun kudden, de trots van het volk,
alle door Moira worden vernietigd,
tenzij wraak van een god onze machtige kaakbeet
die Troje omlegert tevoren verijdelt.

Want Artemis, machtig in mededogen,
is vervuld van heilige haat
jegens haar vaders gevleugelde dieren,
adelaars, die voor hun offermaal
aanvallen op een zwangere haas,
kinderloos voor zij kinderen baart.
Artemis gruwt van hun vraatzucht.

Klaag maar, klaag voort! Ik hoop
dat het goede zal zegevieren.

Artemis, altijd zo mooi, zo mild,
altijd zo goed voor hulpeloos kroost van
grommende leeuwen,
zoet ook voor zogende jongen van alle
grazende dieren in 't veld —
Artemis maakt dat dit adelaarsteken
voorspoed én tegenspoed meldt.
Hulp smeek ik af bij Apollo: o geef ons
dat Artemis afziet van niet te bevaren,
durende, vlootverlammende wind,
waarrnee zij ons dwingt tot een ander offer,
onmenselijk wreed, zonder feestmaal, een aanzet
tot twist in een huis dat zijn meester niet vreest.
Want ginds wacht listige, boze vergelding,
een huismeesteres die nimmer vergeet,
haatdragende wraak voor een kind.'

Zó dus verklaarde Kalchas, volgens de wegen der vogels,
trotse zege vermengd met vreselijk onheil
voor dit paleis. Daarbij past het gezang:
Klaag maar, klaag voort! Ik hoop
dat het goede zal zegevieren.

Zeus! Wie Zeus ook is. Want als hij
Zeus het liefst genoemd wil zijn
roep ik hem bij deze naam,
en ik ken geen andere klank,
als ik alles overdenk —
Zeus alleen. Hem roep ik aan,
als ik mij bevrijden wil
van een overlast aan zorgen.

Hij die groot was vóór er Zeus was,
hij die zwol van vechtgeweld —
niemand spreekt zijn naam nog uit.
Wie na hem kwam, Kronos zelf,
werd tot driemaal toe geknecht.
Zeus alleen. Wie hem voluit
toejuicht als de grote winnaar,
heeft het enig ware inzicht.
Want hij wees de mens te gaan
naar bezinning. Hij gaf aan
dat men wijsheid leert met pijn.
Eerst drupt er een harteknagend
slapeloos verdriet. Wijs inzicht
komt dan voor wie wil of niet —
van de hooggetroonde goden
een genade onder dwang.

Ook voor Agamemnon. Hij,
leider van de Griekse vloot,
wees het zienerswoord niet af,
maar boog mee met noodlots nukken,
toen zijn legermacht gebukt ging
onder windstil hongertij
in het stroomgebied van Aulis,
Chalkis aan de overzij.

Er blies een stormwind vanaf Strymons oever
vol tegenslagen, honger, ankerschade,
ronddolende bemanning.
Hij speelde met de schepen, met de kabels
en door dat dubbellange wachten
ontkrachtte hij de bloem van Argos.

En toen de ziener hun een andere uitweg
vanuit dat bitter noodweer ging bezingen,
veel erger voor de leiders —
maar Artemis gebood het en de vorsten
beukten de bodem met hun scepters
zonder hun tranen te bedwingen —,

toen dan sprak Agamemnon, oudste koning:
"Zwaar is het lot voor wie niet luistert, zwaar ook
als ik mijn kind moet slachten voor het altaar,
sieraad van mijn familie,
mijn vaderhanden moet besmeuren
met bloedvergieten van een meisje.
Wat van die twee is zonder pijn?

Moet ik dan vlootverrader worden? Moet ik
ons bondgenootschap hier ontbinden? Moet dat?
Het is volstrekt geoorloofd om
het bloedig offer van een maagd te eisen,
als dat een eind maakt aan de winden.
Als dat de goede keus moet zijn...'

Gebukt onder het juk van dwang,
meedraaiend met de boze keerwind
van zijn verstand
— zo goddeloos, genadeloos —
vormde hij zijn misdadig plan.
Verdwazing geeft geen goede raad,
want zet de mensen aan, helaas,
tot heilloos ongeluk.
Zijn dochter waagde hij te doden
tot heil der schepen en om wille
van vijandschap en vrouwenwraak,

Het klagen van zijn kind, haar stem,
haar jongemeisjesjaren, niets meer
telde voor hen,
die leiders zo belust op strijd!
De vader zei, na het gebed,
dat men zijn kind gelijk een geit
— als zij diep wegdook in haar kleed
ineengedrukt van angst —
omhoog moest tillen en haar kreten
tussen haar mooie lippen smoren,
dat zij hem niet vervloeken kon!

Ondanks dit geknevel, dit stomme geweld,
heeft zij toch, toen haar krokusgewaad naar de grond viel,
de offergenoten getroffen
met een deerniswekkend schot uit haar ogen.
Als een beeld zo verheven stond ze. Ze stond
alsof ze ging spreken, zoals ze wel vaker
in het huis van haar vader de gasten aan tafel
verrukt had met zuivere toon,
wanneer ze voor hen na de derde plenging
dierbaar het danklied begon...

Ik zag niet, ik zeg niet wat toen is gebeurd.
Maar Kalchas' voorspellingen krijgen vervulling
en Dike verschaft pas inzicht
na lessen in lijden. Men merkt het vanzelf wel,
als toekomst ook komt. Wie al te vroeg treurt,
lijkt tranen te spillen voordat er verdriet is.
De toekomst zal komen zo helder als daglicht.

Ik hoop dat de afloop mag zijn
wat hier onze schutsmuur, onze gebiedster,
zelve verwacht...

Wij staan hier, Klytaimnestra, in eerbied voor uw macht.
Wanneer een troon zijn koning mist en leeg blijft staan,
eert men de vrouw van de afwezige — zo hoort het.
En u. als u iets gunstigs hebt gehoord... of niet,
maar toch laat offeren met hoop op goed bericht,
zeg het ons. Vrienden zijn wij, ook wanneer u zwijgt...

Een dageraad met goed bericht wordt uit de schoot
van Moeder Nacht geboren, ja, zo zegt men dat.
Ik breng u vreugde, groter dan u had vermoed:
de Grieken hebben Priamos' stad ten val gebracht.

De stad? Ten val? Uw woord ontsnapt door ongeloof.

De Grieken hebben Troje. Spreek ik duidelijk?

Vreugde springt in mijn hart en stroomt in tranen uit.

Ja inderdaad, uw ogen spreken van uw trouw.

Is dit echt waar? Hebt u bewijs voor dit bericht?

Dat heb ik zeker, als een god mij niet misleidt.

Een god heeft u een droom gestuurd die u gelooft?

Ik zou mijn hoop nooit bouwen op een slapend brein.

Misschien dat u zich blij maakt om een vaag bericht?

U hoont mijn woorden of ik een jong meisje ben!

En sinds wanneer is Troje een verwoeste stad?

Ik zeg u: sinds de nacht die nu dit daglicht brengt.

Maar welke bode heeft dit dan zo snel gemeld?

Hefaistos zond een helle schijn van Ida uit.
Fakkel na fakkel, als een snoer van rennend vuur,
werd doorgeseind: van Ida af naar Hermes' rotspunt
op Lemnos, en vervolgens naar de derde post,
de Athosberg van Zeus, die 't machtig licht ontving;
waarna een vuursein volgt, zo wijd, dat heel de zee
bestreken wordt door 'n spoor van helder golvend schijnsel,
totdat het vuur, met gouden glans gelijk de zon,
zich aanmeldt bij de wachter op Makistos' toppen.
De uitkijk is op post, de zorgeloze slaap
bedwelmt zijn ogen niet. Hij weet direct zijn taak
en seint het fakkellicht dus langs Euripos' stroom
als boodschap naar de wachters van Messapion.
Die seinen terug en geven 't teken verder door —
een hoop oud heidekruid tot hoge vlam gestookt.
De lichtstraal, steeds nog met dezelfde kracht en gloed,
schiet hoog over de vlakte van Asopos heen,
hel als een volle maan, tot aan Kithairons bergtop
waar andermaal een wissel volgt van 't reizend vuur.
Weer laat een wachtpost het van ver gezonden licht
voortgaan, meer vlammen stokend dan de opdracht vraagt.
Dan danst het schijnsel via het Gorgopismeer
tot op de Aigiplanktosberg en dringt daar aan
geen oponthoud te gunnen aan het vuurbericht.
Dus laten ze de vlam met ongeremde kracht
oplaaien tot een hoge vuurtong, om het klif
die de Saronisgolf beheerst over te gaan
en in één flits, als zij het Spingebergte raakt,
omlaag te schieten naar de posten hier vlakbij,
waarna dit onvervalst Trojaans-geboren licht
ten slotte rust vindt op het dak van de Atriden.
Aldus de route van mijn fakkelrnarathon,
waarbij de een de ander volgt in wisselbeurt
en iedereen, voorop of achter, zegeviert.
Dit noem ik u als teken, als bewijs van wat
mijn man mij liet berichten vanuit Trojes vesting.

Mevrouw, wij zullen straks de goden danken, maar
eerst willen wij toch graag die boodschap nog een keer
voluit van u vernemen en bewonderen.

De Grieken hebben Troje sinds vandaag. Die stad
is nu vervuld van tweeërlei geluiden, denk ik.
Giet olie en azijn maar in dezelfde pot
en kijk hoe zij zich scheiden, weinig eensgezind.
Zo kun je daar winnaars en overwonnenen
herkennen aan de stern van hun verdeeld bestaan:
vrouwen, die op het dode lichaam van hun man
of broer liggen te huilen; zoons bij 't grijze hoofd
van wie hun vader was, luid klagend om het lot
van hun geliefden, en hun stem klinkt niet meer vrij...
En onze mannen: na een zware nacht van strijd
wijst honger hun de weg naar wat er in de stad
ontbijt mag heten — zonder rang, zonder bevelen,
maar net zoals een elk zijn eigen toeval vindt.
Daar, in de huizen van het krijgsgevangen Troje
nemen zij nu hun intrek, eindelijk bevrijd
van kille nacht en morgendauw. Wat zullen zij
nu lang en rustig slapen, niet gestoord door wacht!
Als zij de goden en de tempels van de stad
die nu gevallen is ontzien, dan komen zij
na hun verovering niet zelf ten val. Ik ben
erg bang, dat al te sterke lust naar buit hen opjaagt
tot plunderen waar dat niet mag. Wie wint zoekt winst.
Behouden thuisvaart — dát alleen is van belang,
een vlekkeloze bocht naar wat de eindsprint wordt.
Zelfs als het leger terugkeert zonder godenstraf,
zal straks het mensenleed om de gestorvenen
ontwaken en een stoot van nieuwe rampen vormen.
U hoort mij dus. Het zijn de woorden van een vrouw.
Moge het goede winnen. Laat de weegschaal niet
haperen. Veel is goed, ik kies wat voordeel geeft.

Mevrouw, u spreekt verstandig, als een wijze man,
en wat u ons beschreef geeft ons opnieuw vertrouwen.
Ik ga de goden eren met een dankgebed,
nu onze strijd zoveel genade heeft ontmoet.

O Zeus, koning Zeus! Een dierbare nacht
die ons deze hoogste glorie gaf!
Een dichthangend vangnet wierp u uit
over Trojes muren, zodat geen man
— of hij macht had of niet — de grote dwang
van de slavernij ontlopen kon,
een alles omspannend noodlot.

U Zeus, koning Zeus, die vriendschap beschermt,
u dank ik in eerbied, omdat u de boog
op Paris gericht hebt, nu reeds zo lang
en zó, dat de pijl niet te vroeg, niet te hoog
het einddoel zou missen.

De straf van Zeus is goed herkenbaar.
Ook nu weer is het spoor te volgen.
Zeus heeft veroordeeld en berecht. Wie meende
dat mensen die verboden grond betreden
geen zorg zijn voor de goden,
vertrouwt de goden slecht.
Uit goddeloze daden
komt onheil voort. Dat blijkt
als mensen bovenmatig pralen
in huizen overdadig pronkend,
boven het goede uit. Wie wijs is vraagt
een leven zonder zorgen
en laat hem dat genoeg zijn.
Geen afweer immers bestaat nog
voor iemand die in zijn welvaart
Dike's machtige altaar ruwweg
tegen de grond trapt.

Peitho, rampzalige verleiding,
ondraaglijk kind van Ate's boze
bedoelingen, dwingt af. Niets helpt ertegen.
Gelijk een slecht soort koper
dat zwart wordt als het vaak
gebruikt wordt en gewreven,
wordt ook een man gekeurd
als hij zijn stad te zwaar benadeelt —
een kind dat snelle vogels najaagt.
Zijn klagen wordt door goden niet gehoord,
De daad door hem bedreven
is fout en wordt gegeseld.

Van Paris dus ook: ontvangen
in 't huis van Menelaos
heeft hij het vriendschapsmaal besmeurd door
roof van zijn gastvrouw.

Zij liet haar volk een spoor van schildgedreun,
van kletterende lansen na,
bewapende matrozen,
Als bruidsschat bracht zij Trojes onheil mee.
Zij repte zich de poort uit, wagend
wat ongewaagd moest blijven.
Toen klonk het klagen van paleisprofeten:

'Onzalig huis! Onzalig koningshuis!
Bruidsbed met liefdeskreuken!
Zie, Menelaos zit vernederd,
stomgeslagen, treurend over
Helena, ver over zee.
Een schim lijkt nu in huis te heersen...
De schoonheid van haar beelden
verwekt nu haat bij hem
en in zijn holle blik vergaat
iedere hoop op liefde.

Gekweld wordt hij door droomverschijningen
waarin haar beeld vlak bij hem komt,
bedriegelijke vreugde,
want wat in dromen mooi lijkt, is van lucht,
een visioen terstond verdwenen,
voor handen niet te grijpen
en in het spoor van slaap ver weggevlogen...'

Aldus zíjn leed. Maar dit, erger dan dit,
heeft menig huis getrdffen:
waar men ook maar ten strijde trok,
vanaf Hellas' kust tot Troje,
zetelt hartbeproevend leed,
overal treft het de mensen;
men denkt nog aan het afscheid,
maar nu, in elk gezin,
keert niet de strijder die toen ging,
maar wel zijn urn, zijn wapens...

God Ares, wisselaar in mensenlevens,
die met zijn weegschaal naast het slagveld zit,
stuurt uit het vuur bij Troje
brandstapelresten, duur betaald,
aan nabestaanden toe,
met goedgeborgen mensenas
de urnen vullend.

In diepe rouw roemt men de dode:
'Hij was zo kundig in de strijd!"
'Hij stierf zo moedig in veel bloed!"
Maar ook gaan fluisterende sternmen:
'Vanwege Menelaos' vrouw!'
Dat boos gerucht sluipt pijnlijk toe
op 't koningshuis van Atreus.

Ook zijn er die in graven
ginds bij Trojaanse muur
een rustplaats kregen. Over hen
ligt vijandschap als grafsteen.

Zwaar drukt kritiek van 't volk, van wrok vervuld.
het eist zijn tol vol dreigingen. Mijn angst
is dat een zwarte tijding
ons wordt onthuld. Want goden zijn
bepaald niet blind voor wie
de schuld van zoveel doden draagt,
en straks of later

komen de Wraakgodinnen, zwartgetooid,
op iemand af die onverdiend
in voorspoed leeft, hem kwellend met
een duister kleed van tegenslagen
dat hem onzichtbaar maakt en zwak.
Te grote roem is slecht en wordt
het doelwit van Zeus' bliksem.

Een klein bestaan is beter
dan overvloed. Ik wil
geen steden plat slaan, maar ook nooit
in vreemde macht geknecht zijn.

De goede boodschap van
het vuurbericht jaagt snel
de stad door. Maar wie kan mij zeggen
wat waarheid is of een bedrieglijk godenspek
Wie is zo kinderlijk, zo van verstand beroofd
dat hij zo'n vlammensein direct
vurig gelooft, terwijl een slechte tijding
alsnog ons treffen kan?

Vreugde betuigen voordat zekerheid bestaat
past bij een vrouw. Maar al te graag
fladdert haar oordeel goedbedoeld
snel hemelhoog, snel ook omlaag,
stervend in vrouwenklachten.

Wij zullen spoedig weten of dat wisselvuur
en al die posten van voortseinend fakkellicht
betrouwbaar waren, of dat net als in een droom
iets wat men vurig wenst een waanverschijning blijkt.
Daar komt een bode van het strand, ik zie de schaduw
van zijn olijftak, en zijn lichaam dat met stof
en modder is besmeurd — dat is voor mij bewijs
dat hij niet woordeloos, als fakkels, met de gloed
van sparrehout een rokerige boodschap brengt,
maar met zijn stem de vreugde ofwel zeker maakt
of... nee, ik denk met huiver aan het tegendeel
en 'k wens een goede afloop voor wat goed begon.
Een ieder die iets anders hoopt voor Argos' stad
mag zelf de vruchten plukken van zijn onverstand!

O vaderlandse grond, bodem van Argos' land!
Vandaag na tien jaar wachten zet ik voet aan wal.
Van veel vergane wensen werd er één vervuld,
ik had al lang geen hoop meer later na mijn dood
een dierbaar graf te vinden hier in Argos' bodem.
Nu groet ik deze aarde, groet het zonnelicht,
Zeus, hoogste god, ik groet u; u, Apollo, ook.
Bij de Skamander was u ons niet goedgezind,
maar nu zijn wij niet langer mikpunt van uw pijlen;
wees nu weer redder, heer Apollo, en bescherm
ons leven weer. En dan, de hele godenkring
roep ik hier aan, en hij die mijn behoeder is,
Hermes, trouwe heraut, hoogste herautengod!
En u, heroën, die ons sterkten bij het afscheid,
ontvang 't restant dat aan de oorlogslans ontkwam!
Paleis van mijn gebieders, o dit dierbaar huis,
plechtige zetelrij, goden in zonneglans,
ontvang als vroeger in dit stralende decor
na lange tijd uw koning met gepaste trots.
Hij, Agamemnon, is in aantocht en hij brengt
voor u en al de uwen licht in duisternis.
Ontvang hem blij en dankbaar, want dat past, daar hij
met hulp van Zeus' bistraffende houweel, waarmee
hij op de bodem insloeg, Troje heeft geplet.
Altaren, godenbeelden zijn er weggemnaaid,
in 't hele land is al wat kiemt teniet gedaan.
Nu Troje ligt geketend in zo'n straffe boei
komt Atreus' oudste zoon, uw heer, in groot geluk
naar huis, en eer verdient hij meer dan wie dan ook.
Want Paris noch de stad die deelde in zijn lot
kan zeggen dat de straf te streng was voor hun daden.
Hij vroeg om wraak vanwege laffe list en roof
en heeft zijn prooi verspeeld en met de hele stad
zijn vaders huis in gruwelijk ongeluk gestort.
Priamos' volk betaalt de boete dubbelzwaar!

Bode van 't Griekse leger, wees gelukgewenst!

Ik ben gelukkig, zelfs als ik nu sterven moest.

Hebt u zo'n heimwee naar uw eigen volk gehad?

Van blijdschap kijk ik door een waas van tranen heen.

In zekere zin een prettig heimwee dat u voelde...

Hoe, prettig? Leg eens uit wat u daarmee bedoelt.

't Was heimwee naar een volk dat heimwee had naar u.

Dit land miste zijn mannen zoals zij hun land?

Wij misten jullie vaak en angst was in ons hart.

Waarom die angst? Was u bezorgd om ons? Vertel!

Zwijgen heeft al zo lang mijn wonden toegedekt...

Hoezo? Was u zo bang, terwijl uw koning weg was?

Zo erg dat u gelijk hebt: nu is sterven zoet.

Nu alles goed gegaan is, ja! Wat dat betreft,
na zoveel jaar kan men vaak zeggen: dit was goed
en dat ging slecht. Wie kan, tenzij hij 'n godheid is,
zijn hele lange leven zonder pijn bestaan?
Als ik u sprak van ons gezwoeg, ons hemelbed
op zee, dat nauwe gangboord zonder dekens, wij
zuchtend en klagend, dikwijls zonder dagrantsoen...
En daar aan land werd de ellende nog veel erger:
daar lagen we gelegerd vlak voor Trojes muur
en almaar droop er vocht, regen vanuit de lucht,
dauwdruppels van het gras, 'n onafgebroken plaag
voor onze kleren en ons dek van dierevacht.
En wat te zeggen van die barre winterkou
die blies van Ida's sneeuwtop, vogelteisterend,
of van de hitte daar, als rimpelloos de zee
plat neerlag in een onbewogen middagslaap?
Maar waarom zo geklaagd? Ons lijden is voorbij,
voorbij! Ook voor de mannen die gesneuveld zijn,
zij hoeven nooit opnieuw niet eens meer op te staan!
Waarom de doden tellen? Moet dan wie nu leeft
onafgebroken treuren om de slag van 't lot?
Ik wil nu afscheid nemen van wat is gebeurd.
Wij, overlevenden van Argos' legermacht,
tellen de winst, de pijn weegt daar niet tegen op.
En daarom kan ik u op deze dag van zon
triomfen melden, uitgaand over land en zee:
Troje is ingenomen. Argos' leger heeft
de buit in ieder tempelhuis van Hellas' land
aan goden toegewijd tot eeuwenlange pronk.
Al wie dit hoort moet eer betuigen aan de stad
en aan haar leiders. En de hoogste dank aan Zeus
door wiens genade dit mocht zijn. Ik heb gezegd.

Ik geef me graag gewonnen, dat ontken ik niet.
Een goed bericht komt ook voor ouderen nooit te laat.
Maar wat u zegt is meer bestemd voor dit paleis
en Klytaimnestra, en ik deel graag in hun vreugd.

Ja, vreugdekreten. Al zo lang juich ik van vreugde
sinds mij vannacht het eerste vuursein werd gemeld,
waardoor ik wist van Trojes val en ondergang.
Wie zei mij toen: 'U gaat op vuursignalen af?
Denkt u dat Troje werkelijk ingenomen is?
Typisch een vrouw, zo vroeg te juichen in haar hart...'
Ik leek een dwalende, dat bleek uit wat men zei.
Toch ging ik offeren en door de hele stad
klonk het gejuich van vrouwenstemrmen, overal
bij alle godenbeelden zongen zij hun dank
en koesterden de wierookvlammen, zoet van geur.

U hoeft mij nu niets verder meer te melden. Nee,
uw koning zelf zal alles wel vertellen, straks.
Ik zal mijn best doen mijn vereerde echtgenoot
de mooiste thuiskomst te bereiden die ik kan.
Beleeft een vrouw ooit zoetere uren dan wanneer
zij voor haar ran, die met gods hulp van 't slagveld keert,
de poorten openzet? Zeg hem het volgende:
hij moet snel komen, want de stad verlangt naar hem.
Bij thuiskomst treft hij in 't paleis een trouwe vrouw
zoals hij haar verliet, een waakhond voor zijn huis,
zacht tegen hem, maar bijtend naar kwaadwillenden,
en verder niets veranderd. Al die jaren lang
werd alles wat zijn zegel droeg gerespecteerd.
Van andere minnaars en de laster daaromheen
weet ik nog minder dan van wapensmederij....
Dit mag dan trotse taal zijn, maar een taal van waarheid
en daarom niet verwerpelijk voor een koningin.

Zo is het inderdaad, u hebt het goed gehoord.
Zij spreekt een taal die past bij scherpe luisteraars.
U bent heraut: vertel ons verder, zeg ons iets
van Menelaos. Is hij heelhuids teruggekeerd,
onze gebieder in dit land, is hij bij u?

Ik zie geen reden om met fraaie leugentaal
mijn vrienden blij te stemmen voor maar korte duur...

Hoezo? U kunt toch eerlijk en ter zake spreken?
Als iets wat goed klinkt vals is, wordt dat snel ontdekt.

Hij is verdwenen. Hij, zijn schip, ze zijn niet meer
bij 't Griekse leger. 'k Lieg geen woord van wat ik zeg.

Heeft men hem vanuit Troje weg zien varen? Heeft
een storm, die allen trof, hem van de vloot verdreven?

U zegt het als een schutter: met een enkel woord
treft u een vreselijk onheil midden in de roos.

En is er geen bericht van ander scheepsvolk, dat
iemand hem zag verdrinken? Of nog levend zag?

Niemand die iets precies vertellen kan. Alleen
de zon, want die ziet alles wat op aarde leeft.

Beschrijf ons hoe de storm, door godentoorn verwekt,
de vloot heeft overvallen en is uitgeraasd.

Het is niet goed een feestdag te versomberen
met onheilswoorden. Dan is vrome eerbied zoek.
Als een heraut zijn stad vervloekte rampen meldt
en met ontstelde blik een nederlaag beschrijft —
hoe één verspreide wond de stad gepijnigd heeft
en 't volk links, rechts de huizen uit gejaagd werd door
al dat verderf van speren, al die strijd vol bloed —,
als hij een vracht van zoveel leed te melden heeft,
mag hij een lied van wraakgodinnen jammeren,
Maar brengt hij heugelijke tijding naar een stad
die hem vol vreugde om haar voorspoed welkom heet —
moet ik dat moois dan mengen met een boos verhaal
over een storm die 'n godsstraf voor de Grieken was?
Het was een samenspannen van wat tot die tijd
vijanden waren: vuur en water, hecht vereend
om zwaarbeproefde Grieken te vernietigen.
't Was in de nacht, een golf van onheil overviel ons:
Thrakische winden sloegen onze schepen hard
tegen elkaar; de snebben botsten met geweld,
door regen en orkaan verdwenen ze uit zicht,
alsof een boze herder rondsloeg met zijn zweep.
Als dan het zonlicht stralend uit het water rijst,
zien wij 't Egeïsch waterveld rondom bezaaid
met Griekse lichamen en brokken roeiriemhout.
Ons eigen schip bleef onbeschadigd. Iemand heeft
ons aan de dood ontrukt of heeft ons vrijgepleit.
Een godheid, niet een mens, legde zijn hand aan 't roer.
Een gunstig lot bracht ons in veiligheid aan wal,
ook bij de haven kon het schip de golfslag aan,
het leed geen schade op de klippen langs de kust.
Aldus ontsnapt aan die verdoemenis op zee
maar zonder veel vertrouwen, ook al was de dag
stralend, piekerden wij nog over nieuwe zorgen:
hoe zwaar geteisterd, hoe verminkt de vloot moest zijn...
Zo zal ook iedereen die dáár heeft overleefd
wel denken dat wij zijn verdronken — waarom niet? —
precies zoals wij vrezen dat hun toestand is.
Laat ons het beste hopen. Menelaos zal
in dat geval heel spoedig te verwachten zijn.
Want als het zonlicht hem waar ook ter wereld ziet,
in leven en gezond, en Zeus nog niet van plan is
voor eens en al zijn stamboom te vernietigen,
dan is er hoop dat hij straks terugkeert in dit huis.
Dit 's mijn verhaal. Weet dat u niets dan waarheid hoort.

Wie benoemde ooit zo goed,
zo voor eens en al haar naam?
Iemand die onzichtbaar af wist
van wat haar was voorbeschikt
en precies de juiste klank trof
voor de lansbevochten bruid:
Helena. Want heel en al
nam zij schepen, legers, steden
voor zich in. Toen zij de weelde
van haar donzen bed verliet
en met straffe zefierwind
wegvoer, volgden hele stoeten
schildbewapend mannenvolk
Helena's onzichtbaar spoor —
heel en al, totdat de schepen
landden bij de Simoeis
met zijn dichtbegroeide oevers,
voor een strijd vol bloed.

Troje sloot een huwelijk dat
eer de naam draagt van verdriet.
Onverbiddelijk volgde later
boze wraak voor 't schenden van
andermans gastvrije tafel
die door Zeus beschermd is, wraak
voor de stad die openlijk
eer betuigde, toen het bruidslied
bij het huwelijk mocht weerklinken
uit de keel van Paris' broers!
Nu heeft Priamos' oude stad
wel een ander lied geleerd:
in een lange klacht vervloekt zij
Paris om zijn huwelijksdaad,
jammerlijke stadsvernieler
die het arme leven van
alle burgers heeft getekend
met rampzalig bloed.

Zo was er een man die in zijn huis
een moeder-verlaten leeuwewelp
als baby verzorgde en melk gaf.
Het jong was die eerste jaren
zo tam nog, zo lief met kinderen,
een bron van plezier voor allen.
De man nam het dier heel vaak op schoot,
zoals je dat doet met een troetelkind,
Wanneer hij het aaide, keek het blij
en kwispelde om zijn eten.

Maar groter geworden toonde het dier
de aard van zijn ouders: dankbaarheid
bewees het aan zijn verzorgers
door moordlust, want ongenodigd
verslond het het vee, een maaltijd
die bloed door het huis deed spatten;
voor wie daar woonde een machteloos leed,
een vreselijk bloedbad, zwaar van dood.
Zo hadden de goden in zijn huis
een dreigend noodlot doen groeien.

Eerst leek haar komst naar Trojes stad
wat je naar mijn idee mag noemen
'het glanzen van een duur juweel'
of ook 'windstille rust op zee'
of 'liefelijke ogenflits'
of 'scherpe liefdesbloesern',
tot zij heel anders bleek en voor
een bitter huwelijkseinde zorgde,
een blijvend kwaad, een mensenplaag,
door Zeus, die gastvriendschap beschermt,
naar 't huis van Priamos gejaagd,
een Furie-bruid van tranen.

Een volksgezegde, lang bekend,
luidt dat de hoogste aardse rijkdom
nooit kinderloos ten onder gaat,
maar onheil baart, en dat geluk
sorns niet te stelpen tegenspoed
voor mensen doet ontspruiten.

Ik doe niet mee aan dit geloof
van 't volk. Nee, goddeloze misdaad
brengt altijd erger misdaad voort,
en ieder soort kweekt eigen soort.
Het lot van edel nageslacht
hoort bij rechtschapen huizen.

Het kwaad van slechte mensen
is vaak de moeder van
nog jonger kwaad — steeds weer wanneer
de voorbestemde dageraad
een demon baart, niet te verslaan,
een drijfgeest, goddeloos vervuld
van donker onheil dat
naar vorig onheil aardt.

Gerechtigheid vertoont zich
in huizen grauw van rook,
Zij eert wie leeft in soberheid,
van dikvergulde pracht en praal
met vuile hand wendt zij zich af.
Zij zoekt wat deugt, De macht van geld
klinkt haar te vals. Zij stelt
aan alles perk en paal.

O mijn koning! Verwoester van Trojes burcht!
Hoe spreek ik u aan, o zoon van Atreus!
Hoe moet ik u groeten zonder te veel of
zonder te weinig eer, zoals past?
Er zijn zoveel mensen die mooie schijn
verkiezen en daardoor te ver gaan.

Want menigeen treurt met het ongeluk
van anderen mee, maar de pijn van verdriet
verwondt hem niet echt van binnen.
En even zo vrolijk plooit men de mond
tot lachioos lachen bij andermans vreugde.
Maar een man met begrip die zijn kudde kent —
hij wordt niet misleid door de blik van een ander
die soms zo vriendelijk lijkt te zijn,
maar vleit met doorzichtige vriendschap.

Toen u tien jaar geleden om Helena
uw leger liet uitgaan — ik zeg het u eerlijk —
had ik een slechte indruk van u,
een man die zijn geest niet goed kon sturen
en aan zijn soldaten vrijwillige moed
met een wisse dood durfde vragen.

Maar nu ben ik diep en oprecht verheugd
dat deze tocht zo goed is volbracht.
U zelf zult wel snel worden ingelicht
over wie van de mensen wel of niet
volgens recht onze stad bestuurden...

Eerst moet ik Argos en de goden van mijn land
begroeten. Zij zijn oorzaak van mijn thuiskomst en
ook van de welverdiende straf die ik de stad
van Priamos bezorgde. Want de godenwraak
luisterde niet naar anderen, maar koos eensgezind
voor 'n bloedig, mensendodend, stadvernietigend
eindoordeel over Troje. Voor een tegenstem
bleef het bij lege handen en verloren hoop.
Aan rook herkent men nu de overwonnen stad;
wind van het noodlot waait er, as smeult in de wind
en zendt een dikke walm van dode rijkdom uit.
Hiervoor komt onze onvergetelijke dank
de goden toe, nu wij die ongehoorde roof
hebben gewroken, nu die stad vanwege 'n vrouw
is fijngemalen in een Griekse tandenbeet
van zwaargewapend manvolk, broedsel van een paard,
te voorschijn brekend op een middernachtelijk uur
en met één sprong over de muur — een wrede leeuw
die gulzig likte van het koninklijke bloed.

Een lange aanhef, dit. Ik sprak de goden aan.
Nu wat uw woorden aangaat: die zijn goed verstaan,
ik spreek ze u graag na en ben het met u eens.
Slechts weinigen zijn zo geaard dat zij een vriend
als hij succes heeft, eren zonder jaloezie,
Want dikwijls zetelt in het hart kwaadaardig gif
dat de vergiftigde een dubbele last doet voelen:
hij wordt gedrukt door eigen leed en daarbij komt
zijn pijn als hij de voorspoed van een ander ziet.
Ik zeg dit uit ervaring. Ik ken al te goed
de spiegel van het menselijk verkeer. Daarom
noem ik veel vriendschap die ik ondervond slechts schijn.
Alleen Odysseus, die toch meevoer onder dwang,
was, eenmaal ingespannen, een gewillig paard.
Maar 'k weet niet eens of ik nu van een levende
of dode spreek ... Welaan, voor nader overleg
over de goden en de stad roep ik weldra
'n vergadering bijeen. Er dient beraad gevoerd
hoe ons succes ook mettertijd succesvol blijft.
En waar behoefte is aan een heilzaam medicijn
wil 'k graag proberen het gezwel van iernands kwaal
te keren, zelfs als vuur of snijmes nodig zijn.
Nu eerst paleiswaarts, Binnen aan mijn eigen haard
breng ik de goden daar mijn eerste welkomstgroet.
Zij begeleidden mij en brachten mij weer thuis.
Moge de zege die mij volgde blijvend zijn.

Mannen van Argos, burgers van de stad.
Ik schaam mij echt niet mijn gevoelens voor mijn man
te uiten waar u bij bent. Na verloop van jaren
vergeet een mens zijn gêne. Niemand dan ikzelf
weet beter te vertellen hoe ondragelijk
mijn leven was, zolang hij ginds bij Troje bleef.
Eenzaam en manloos achterblijven in 't paleis
— dat allereerst — is voor een vrouw een ramp op zich,
met steeds weer andere onheilsboden aan haar oor!
De een is nog niet binnen of daar meldt zich een
nog zwartere tijding, woord van rampspoed voor het huis.
Als deze man net zoveel wonden heeft gevoeld
als 'n reeks geruchten ons hier thuis heeft doen geloven,
draagt hij meer gaten in zijn lijf dan 'n jagersnet!
En als hij dood was net zo vaak als werd gemeld
heeft hij een drielinglichaam, 'n tweede Geryon,
die driemaal aanspraak maakte op een aarden dek,
één voor elk lichaam, als dat weer gesneuveld was.
Door dit soort ongeluksberichten heb ik vaak
op 't punt gestaan me op te hangen, maar de strop
werd losgeknoopt door anderen, ondanks mijn verzet.

Vandaar ook dat je zoon hier nu niet naast me staat,
dat dierbaar kind uit het verbond van onze echt,
Orestes. Dat zou passend zijn, maar heb geen zorg,
hij is in Fokis. Strofios, je wapenvriend,
verzorgt hem liefderijk. Híj waarschuwde mij voor
een dubbele ramp: jouw stervenskans bij Trojes muur
en 'n opstand van het volk, dat de regeringsraad
wellicht aan kant zou zetten. Want naar 's mensen aard
krijgt de verliezer dikwijls nog een extra schop.
Dat was de overweging. Ik verberg je niets...
Wat mij betreft: mijn felle tranenstromen zijn
nu wel gestuit. Het druppelt zelfs niet in mij na.
Maar in mijn ogen voel ik wel de schade van
doorwaakte nachten, als ik huilend naar je lang-
beloofde vuursignalen uitzag. In mijn slaap
werd ik gestoord door hevig muggezoem met dun
vleugelgeluid; dan kwam jouw onheil op mij af,
meer dan de nacht — mijn slaapgenote — kon bevatten,
Maar alles is voorbij nu. Zonder pijn in 't hart
mag ik mijn man begroeten als de waakhond van
ons huis, het reddend voortouw van ons schip, een hecht
geveste zuil onder ons dak; een onverwacht
opdoemend land voor zeelui, of die ene zoon
voor 'n oude vader, stralend daglicht na een storm,
een rijke waterbron voor 'n reiziger met dorst.
Ieder soort nood beëindigd zien is een geluk,
en zo'n begroeting, dacht ik, komt hem zeker toe,
Niemand mag dat misgunnen. Jaren van verdriet
hebben wij moeten dragen... Nu dan, lieve vriend,
stap van je wagen af, mijn vorst, maar zet die voet
die Troje heeft vertrapt niet zo maar op de grond.
Daar zijn slavinnen voor. Kom, jullie! Doe je taak,
spreid snel de kleden uit waarover hij moet gaan.
Ontrol een purperen pad, waarlangs Gerechtigheid
hem rechtstreeks leidt naar wat hij niet meer had verwacht.
De rest zal gaan volgens een plan dat zeker niet
gedroomd is, maar met steun van goden zich voltrekt.

Dochter van Leda, trouwe wachter van mijn huis.
Je woorden passen goed bij mijn afwezigheid,
zo lang heb je gesproken. Als ik dat verdien,
verwacht ik zulke eer toch meer van anderen.
En verder hoef je mij niet op te sieren met
die vrouwenpoespas, mij niet als een oosterling
kruiperig toe te kakelen met luide stem,
en spreid mij zeker niet dat aanstootgevend pad
van kleden. Want die dienen slechts voor godeneer.
Ik blijf een sterveling. Nooit zou ik zonder angst
één voetstap durven zetten op zo'n purperpracht.
Er klinkt een groot verschil tussen een voetmat en
een siertapijt, en 't houden van de juiste maat
is 't grootste godsgeschenk. Wie tot zijn laatste uur
geluk beleeft, die is pas een gelukkig mens.
Als ik mij altijd daarnaar richt, ben ik niet bang.

Zeg nu eens eerlijk wat je eigen mening is...

Weet wel dat ik mijn mening nooit geweld aandoe!

Uit angst, als was zo'n daad een offer aan de goden...

Ik zeg, meer dan wie ook, precies wat ik bedoel.

Als Priamos gewonnen had, had hij dan wel....?

Die zou, denk ik, wel over purper zijn gegaan.

Maar jij deinst terug uit schroom voor wat de mensen zeggen.

Zeker, het oordeel van mijn volk weegt mij heel zwaar.

Hij die geen afgunst wekt, is niet benijdenswaard.

Het gaat een vrouw niet aan zo strijdbelust te zijn.

En 't past een man met voorspoed dat hij soms ook zwicht.

Wil je me op dit punt dan echt zo graag verslaan?

Geef toe. Jij bent de winnaar, ook wanneer je wijkt.

Als je dit zo graag wilt, laat iemand mij dan snel
bevrijden van dit onderdanig laarzenwerk,
en als ik op dat purper loop, hoop ik dat mij
niet van omhoog het nijdig oog der goden treft,
Vervuld van angst schaad ik de rijkdom van mijn huis
door kostbaar weefsel te beroeren met mijn voeten,
daar blijf ik bij.

Wat deze vreemde vrouw aangaat,
ontvang haar vriendelijk. Wie zijn macht zachtaardig toont
wordt door de goden ook welwillend aangezien.
Want niemand draagt het slavenjuk uit eigen keus.
Zij, uit zo'n rijke buit een uitverkoren bloem,
werd mij door 't leger toegedacht. Zo kwam ze mee.
Wel — nu je mij je wil hebt opgelegd, zal ik
dan maar mijn intocht maken langs dit purperen pad.

Het is de zee — en wie kan die ooit dempen — die
kostbare, altijd nieuwe stromen purpersap
voor ons laat vloeien, verf die onze weefsels kleurt.
Ons huis heeft er heel veel van, heer, dank zij de gunst
der goden. Armoe lijden is hier onbekend
en 'k had op voorspraak van 't orakelheiligdom
nog veel meer purper voor jouw voetstap toegezegd,
als ik daarmee je thuiskeer veilig had gesteld,
Wanneer een boom goed wortelt, geeft hij aan een huis
een bladerdek van schaduw tegen 't hondsgetij.
Nu ook, nu jij hier terugkeert aan je eigen haard
lijkt het of warmte nadert in een wintermaand.
Zo kan ook 's zomers, wanneer Zeus de wijn doet rijpen
in bittere druiven, koelte heersen in een huis
wanneer de meester eindelijk is teruggekeerd.
Zeus! Algebieder Zeus! Vervul mijn wensen nu.
Het is uw zorg wat nu verder gebeuren gaat.

Waarom jaagt zo'n bang gevoel
op mij af? Pal voor mijn hart
vat het post met slechte tekens,
en mijn lied moet toekomst spreken,
ongevraagd en onbeloond.
Waarom heb ik niet de kracht
alles als een boze droom
uit te spuwen? Waarom zetelt
in mijn hart geen stille hoop —
al die tijd niet sinds de vloot
van het strand de ankerketens
optrok en het varend leger
koers naar Troje koos?

Van hun terugkeer ben ik zelf
ooggetuige en nu klinkt
er een treurzang binnen in me,
een Erinys-hymne die ik
zonder snaren voel ontstaan.
Elke kracht waar hoop door leeft
is me heel en al vergaan
en ik spin geen dwaas verlangen
in een hart dat grenzen weet,
dat zich bang voelt opgezweept
in een kolk van dreigend onheil.
O, ik bid dat mijn bezorgdheid
leugen blijkt en waan.

Onverzadigbaar wijd
zijn zo dikwijls de grenzen,
als welvaart gedijt.
Maar tegenspoed huist
in de woning ernaast, als een buurman.
Snelvarend geluk van de mensen
breekt stuk op onzichtbare klip;
een verstandige schipper smijt
vast een deel van zijn kostbare vracht
welbedacht overboord, vóór zijn schip
in de golven en vóór zijn bestaan
in de overvloed van zijn schatten
volkomen ten onder gaan.
De gaven van Zeus zijn al rijkdom genoeg
en het jaarlijkse graan uit de voren
weert armoe en honger uit huis.

Maar als donkerrood bloed
door doodslag voortijdig
ter aard is gestort,
wie wekt het weer op?
Wie kent de bezweringsgebeden?
Asklepios zelf, die de doden
tot leven kon brengen — het werd
hem in wijsheid verboden door Zeus.
Is de plaats van een mens niet beschikt
door de goden? Die plaats wijst ons aan
tot hoe ver je kunt gaan en ik...
Ik zou eerder mijn hart laten spreken
dan alleen maar mijn tong. Maar dit hart
beeft nu in het donker, in pijn, zonder hoop
dat zich ooit uit die kluwen: van onrust
een gunstige draad ontwart.

Ook jij, kom binnen. Jou, Kassandra, spreek ik aan,
sinds Zeus' genade jou gegund heeft in dit huis
aan 't offerplengen mee te doen en hier je plaats
bij 't huisaltaar te kiezen tussen 't personeel.
Stap van die wagen af, kom, acht je niet te goed.
Je weet toch dat ook Werakles als slaaf verkocht
werd en aan slavenbrood heeft moeten wennen. Als
zo'n dwangbestaan je eenmaal toevalt, wees dan blij
met meesters van aloude rijkdom. Want het soort
dat plotseling nog nooit vermoede winsten oogst,
is meestal slecht voor slaven en onredelijk.
Bij ons in huis krijg je wat passend wordt geacht.

Zij wacht op u. Zij sprak toch duidelijke taal.
Gevangen in de netten van uw lot kunt u
voor haar toch doen wat u te doen staat? Wilt u niet?

Misschien dat zij zo'n zwaluwegeluid, zo'n on-
herkenbaar brabbeltaaltje spreekt. Maar dat ik haar
naar binnen nood — dat moet zij nu toch wel begrijpen.

Volg haar. Zij wil het beste van wat mogelijk is.
Kom van die wagentroon en doe wat zij u vraagt.

Ik heb geen tijd om hier nog langer aan de deur
te praten. Bij de haard, het centrum van ons huis,
wachten de offerdieren om geslacht te worden.
Als jij er nog aan mee wilt doen, haast je dan wat.
Mocht je mijn woorden niet verstaan, uit onbegrip —
zegt u het haar dan zonder stern, in handentaal.

Zij vraagt om een gedegen tolk, lijkt mij, die vrouw
uit Troje. Ze is precies een pasgevangen dier.

Een koppig dier. Ze hoort alleen haar eigen trots.
Ze is een vrouw die van haar overwonnen stad
afscheid moest neren, maar het toom pas voelen wil
als haar verzet tot bloedens toe is uitgeschuimd.
Ik zeg geen woord meer. 'k Laat me niet vernederen!
Klytaimnestra gaat het paleis in.

Ik voel eer medelijden, boosheid voel ik niet.
Kom, arme vrouw, stap van die wagen af en draag
vrijwillig 't nieuwe juk dat u wordt opgelegd.

O! O! Aiaiaai!
Apollo! Apollo!

Waarom Apollo? Waarom jammert u tot hem?
Hij is geen god tot wie je een droeve klaagzang richt.

O! O! Aiaiaai!
Apollo! Apollo!

Nu roept zij weer met jammerstem de godheid aan.
Apollo is geen god die droeve klachten wil.

Apollo! Apollo!
Wegenbeschermer! Mijn vernietiger!
Want nu opnieuw hebt u mij in 't verderf gestort!

Zij lijkt van eigen leed te gaan orakelen!
De god bewoont haar geest, ook in gevangenschap.

Apollo! Apollo!
Wegenbeschermer! Mijn vernietiger!
Waarheen, in wat voor woning hebt u mij gebracht?

In 't huis van de Atriden. Als u dat niet weet,
zeg ik het u. U hoort van mij geen leugentaal.

Ai, dit verdoemd paleis! Zo schuldig aan
familiemoordend mesgeweld,
slachtplaats van mannen, bodem van misdadig bloed!

Die vreemdelinge, lijkt wel, heeft de speurneus van
een hond: zij zoekt naar bloed en zal dat bloed ook vinden.

Ik ben heel zeker van wat ik hier zie:
kinderen krijsend omgebracht als vee,
geroosterd vlees voor eigen vader opgediend.

De faam van uw voorspellingen was ons bekend,
dat zeker, maar wij vragen niet om een profeet.

Verschrikkelijk! Wat is zij nu van plan?
Waarom zo'n misdrijf, groot en ongehoord?
Vreselijk onheil, dat zij voor de stad beraamt,
ondragelijk voor vrienden, onherstelbaar en
geen afweer in de buurt.

Nee, deze profetieën kan ik niet doorzien.
Die andere ken ik, heel de stad weergalmt ervan.

Rampzalig wezen, zult u dit bestaan?
Uw man, de man met wie u slaapt,
besprenkelt u in bad. hoe zeg ik wat nog komt?
Want straks gebeurt het. Hand na hand
strekt zich, komt naderbij...

Ik vat het nog niet goed. Met al die raadselen
vol duistere betekenis weet ik geen raad.

O zie toch, zie wat daar verschijnt!
Een soort van Hadesnet misschien?
Nee, 'tis het huwelijksnet dat medeplichtig is
aan moord. Ai, laat een klaagzang klinken zonder eind,
schreeuwen om wraak van steniging voor dit huis!

Wat voor een wraakgodin met krijssterm nodigt u
naar dit paleis? Uw raadseltaal maakt mij bezorgd.
Naar mijn hart welt een bloedstroom
galkleurig van angst, zoals op het slagveld
gevallenen treft als het levenslicht daalt.
Het verderf is nabij!

En zie dan, zie! Bescherm de stier
tegen de koe! Zij werpt het badkleed
over zijn hoofd, en daar, met zwartgehoornde kracht
stoot zij. Hij struikelt in de volle kuip.
Ik spreek u van de dood in een misdadig bad.

k noem mezelf geen groot orakelkundige,
verre van dat, maar dit hier duidt op ongeluk.
Brengen orakels ooit aan de mens
woorden van vreugde! Woordzware zinnen,
boordevol rampen door goden voorspeld
maken ons bang om te luisteren.

Ai ai! Ikzelf rampzalig in mijn vreselijk lot!
k schreeuw mijn eigen noodlot uit, naast dat van hem.
Naar wat voor oord heb je mij, arme, meegesleept?
Alleen om met je mee te sterven, anders niet.

Als een waanzinnige, als een bezetene
doet u voor uzelf
wanklanken klinken, als een nachtegaal
die almaar klagend en met hulpeloos gevoel
'itu itu' jammert, want haar leven is
omgeven met verdriet.

Te sterven als een luide nachtegaal!
De goden schonken haar een lichaam vederlicht,
een vogelzoet bestaan, waar geen gekrijs bij past.
Maar mij wacht straks de dood van 'n dubbelklievend zwaard!

Ai, wat een vloed van ondenkbare droefenis
stuurt de hemel u toe!
Wat voor verschrikking zingt u, schel van toon,
met onheilspellend stemgeluid? Waaraan, waaraan
dankt u die kwade afloop van de weg, die u
zelf kunt voorspellen?

Wee, wee!
De bruiloft! Paris' bruiloft, rampspoed voor zijn huis!
Wee de Skamander, stroom van Trojes land!
Eens, aan de oevers, werd ik — arme ik —
liefderijk grootgebracht.
Straks zijn 't de oevers van de Acheron, denkik,
van Kokytos, die mijn orakels zullen horen.

Ai, wat voorspelt u nu? Het is mij duidelijk,
een kleuter zou dit zelfs verstaan.
Ik voel me als door een bloedig bijten aangedaan,
zo droevig is het lot waarom zij klagelijk kermt,
het breekt mijn hart, die klanken...

Wee, wee!
Het leed! Het leed van die totaal verwoeste stad!
Die offers van mijn vader bij de muur,
het slachten van het grazend vee! Maar geen,
geen middel was zo sterk
dat het de stad niet zou vergaan zoals het ging.
Ook ik zal nu ter aarde storten in warm bloed.

Wat u voorspelt sluit aan bij wat u eerder riep.
Een boze demon valt u aan
en met zijn volle zwaarte dreigend dwingt hij u
een lied vol stervensklachten uit te jammeren.
Ik weet niet hoe dit afloopt.

Goed dan. 't Orakel zal nu verder niet meer als
een jonggehuwde bruid door sluiers spreken, nee,
iets als een heldere wind, voordat de zon opgaat,
veegt alle nevels weg en in de zonnegloed
rollen de golven luider en veel dreigender
dan wat nu is. Ik spreek niet meer in raadseltaal,
maar rechtstreeks afgaand op het spoor van wat hier in
't verleden is misdreven, woorden die u zelf
bevestigen kunt. Dit huis raakt nooit bevrijd van 't on-
heilskoor der Wraakgodinnen, dat zo wonderfraai
wanklanken weet te zingen, want hun schare huist
hier steeds, wordt steeds brutaler in een drinkgelag
van louter mensenbloed, en niemand jaagt ze weg.
Het huis bestormend zingen zij een lied dat spreekt
van vroeger onheil, en zij spuwen één voor één
naar 't bed dat door een broer zo vals ontheiligd werd.
Heb ik het mis? Of schiet ik als een schutter in de roos?
Ben ik een waarzegster die leugenpraatjes uitkraamt?
Geef eerlijk toe, ja, zweer maar dat ik spreek en weet
van vroegere misdadigheden in dit huis.

Waarom moet ik dat zweren? Hoe oprecht dan ook,
't zou niets verhelpen. Maar ik vraag me af hoe u,
afkomstig uit een vreemde stad van over zee,
zo raak kunt spreken, of u 't zelf had meegemaakt.

Apollo was de ziener die mij onderwees...

Maar ook uw minnaar, want dat was die god toch ook?

Ja, maar ik schaamde mij om dat direct te zeggen...

Alleen wie nog geluk kent loopt daarmee te koop.

Het was een sterke liefde die hij mij bewees.

Sliep u met hem? En heeft hij kinderen verwekt?

Ik stemde eerst wel toe, maar heb hem toen bedrogen.

Terwijl u eerst die zienerskunst gekregen had?

Ja, ik voorspelde Troje toen reeds al dat leed...

En nam Apollo wraak of bleef u ongestraft?

Geen mens heeft nog in mij geloofd, na dat bedrog.

Wij wel, ja, wij geloven uw profetentaal,

Ai, zoveel slechtheid!
Weer treft een boze vlaag van helderziendheid mij
en wendt mij in een kolk van sidderingenZie,
ziet u ze daar niet zitten, boven op het dak?
Het zijn nog kinderen, als droomverschijningen,
jongens vermoord in eigen huis, zo zie ik ze,
vleesresten in hun handen, voedsel van hun lijf.
Ze dragen darmen, ingewanden voor zich uit,
'n afgrijselijk maal, waarvan hun eigen vader at!
Daarom, zeg ik, zint iemand hier op wraak, een weer-
loos roofdier, woelend in haar leger, loerend op
de terugkeer van — helaas — de meester van dit huis.
De mijne ook. Door hem draag ik het slavenjuk.
Hij, admiraal van schepen, hij, vernietiger
van Troje, ziet niet dat een valse hond eerst likt
en opgewekt de oren spitst om kort daarop
verraderlijk, gelijk het noodlot, kwaad te doen.
Zo ver gaat overmoed. Een vrouw vermoordt haar man.
Zij is. hoe geef ik zulk een monsterlijk gedrocht
de juiste naam? ...een dubbelslang, een Skylla die
vanuit haar rots aan zee schippers verdrinken laat,
een furie die slechts dood baart en in eigen huis
haat rondblaast, onverzoenbaar... Wat een juichstem klonk
uit haar verdorven mond, als was de strijd ten einde.
Zij lijkt zo blij te zijn met zijn behouden vaart!
Of u dit wel of niet gelooft, blijft mij gelijk.
À Wat anders? Komt wat komen moet. U zult mij snel
een ál te helderziende noemen, tot uw spijt...

Thyestes' maaltijd met dat vlees van eigen zoons
was mij bekend. Ik gruw ervan en word doodsbang
nu ik naar waarheid weet dat zij dit niet verzon.
Maar wat ik verder hoorde brengt mij wel van streek.

Ik kondig u de dood van Agamemnon aan.

Zeg niets, u brengt slechts ongeluk. Zeg liever niets.

Eris geen redding meer voor wat ik u voorspel.

Niet als het zo moet zijn... Maar laat het niet gebeuren!

U kunt mooi smeken. Zij daar denken eer aan moord.

Door wie dan? Welke man doet zo iets vreselijks?

U hebt mijn profetieën blijkbaar slecht verstaan.

Ja, ik begrijp niet wie zo'n plan volvoeren wil.

En dat terwijl ik u te woord sta in goed Grieks!

Maar wel orakeltaal, dus lastig te verstaan.

Verschrikkelijk, dat vuur! Het komt naar mij, zi mij!
Help me, Apollo, Wolvengod, waar moet ik heen?
Die vrouw — leeuwin met mensenklauwen, die een wolf
in bed nam, toen de fiere leeuw het hol verliet —
slacht mij erbij, weerloze prooi. Ze roert het gif
en voegt mijn portie aan zijn doodsdrank toe. Terwijl
ze voor haar man de zwaardpunt scherpt, roept ze vol trots
dat zij mijn komst naar hier zal wreken metde dood.
Wat moet ik nog in dit bespottelijke kleed?
Die scepter, deze priesterkoorden om mijn halst
Hier, ik verbreek ze, voor ik zelf word afgeslacht,
weg jullie, weg! Stuk en vertrapt, zoals ikzelf!
Verrijk een andere vrouw met ongeluk. Mij niet!
Kijk dan, Apollo zelf rukt mij de priesterkleren
van 't lichaarn af, hij dic al eerder zag hoe ik
door vriend en vijand eensgezind en onverdiend
werd uitgelachen, ook In deze tooi. Ik heb
verdragen dat ik als een bedelpriesteres
voor arme, zieke zwerfster werd gescholden. En
nu heeft de Ziener mij, zijn zieneres, voorgoed
vernederd, uitgedreven naar dit stervensuur.
Een hakblok wacht mij, nict mijn vaders huisaltaar,
een blok, bezoedeld door mijn warme offerbloed.
Maar zeker volgt op onze dood de wraak der goden!
Er zal hier iemand komen die ons beiden wreekt,
een zoon die vaderwraak met moedermoord beslecht,
een balling, die ver van zijn land rondzwerft, maar straks
thuiskeert en dit famnilieleed de kroon opzet.
Want door de goden is reeds toegezegd dat hij
het smeken van zijn dode vader zal verstaan.
Wat heb ik dan te klagen? Waarom zo bedroefd?
Ik zag toch ook dat het met Troje ging zoals
beschikt was? Dat de overwinnaars van de stad
zelf ook te gronde gaan? 't Is alles godsbestuur.
Ik volg mijn lot en loop mijn doodslot tegemoet,
ik spreek tot deze poort als Hadespoort en 'k bid
dat mij een rake doodsklap treft, waardoor het bloed
wegvloeit met een snel einde en ik zonder pijn
en zonder kramp voorgoed mijn ogen sluiten mag.

Mevrouw, u bent heel deerniswekkend, toch ook wijs
in alles wat u hebt gezegd. Maar als u dan
uw lot zo onomwonden kent, begrijp ik niet
dat u zo kalm, als 'n offerdier, naar 't altaar gaat.

Er is geen uitwijk, vrienden, tijd maakt niets meer uit.

Maar 't laatste levensuur is toch een kostbaar iets.

Dat uur is nu voorbij. Vluchten heeft weinig zin.

Ik zeg u, uit uw houding spreekt een sterke geest.

Die woorden hoor je pas wanneer er rampen zijn.

Toch, eervol sterven kan ook een genade zijn.

O vader, vader! Ach, mijn eigen lieve broers!

Wat is er aan de hand? Welk schrikbeeld jaagt u terug?

Ai ai!

Wat roept u daar? Wat is dit voor verbijstering?

Een dodenlucht waait uit dit huis, met bloed bespat.

Nee, nee, het is de geur van offers bij de haard.

Een geur zoals er uit een dodenkamer komt.

Bedoelt u soms de dure wierook die daar brandt?

Toch ga ik. In 't paleis zal ik mijn lot en dat
van Agamemnon uitsnikken, 't Is nu voorbij.
Ach vrienden!
Ik krijs hier niet uit angst, zoals een vogel in
het struikgewas, maar als een kreet voor ú, voor straks,
wanneer ik dood ben en ook zij vermoord wordt, vrouw
na vrouw, en man na man, bedrogen door zijn vrouw.
Denk dan aan mij — dat vraag ik, nu ik sterven ga.

Ik ben bedroefd om uw zo triest voorspelde dood.

Nog eenmaal wil ik spreken in een klaagzang voor
mijzelf. Bij 't licht van deze laatste zon smeek ik
dat als de vijand boet voor Agamemnons moord
hij ook mag boeten voor de mijne. Ik sterf hier
de dood van een slavin. Een moeiteloze moord!
Ach, mensenlevens! Als geluk komt, is dat als
een schaduw, en als ongeluk ons treft, dan veegt
een natte spons dat schaduwbeeld meteen weer uit.
En dat bedroeft mij meer dan 't ongeluk alleen,

Onverzadigbaar groot is bij ieder mens
de honger naar rijkdom. Zelfs mensen met geld
verjagen hem niet van de deur, roepen niet:
'Nu mag je hier niet meer binnen.'

Zie hem! Begenadigd door godengunst
mocht hij Priamos' stad overwinnen.
Door goden geëerd keert hij huiswaarts.
Als hij nu dan moet boeten voor vroeger bloed,
als de een moet sterven om andermans dood
en de straf voor die dood moet betalen —
wie roept er dan ooit, als hij zo iets hoort,
dat hem louter geluk is beschoren?

Ai ai! Een dodelijke slag heeft mij geraakt!

Stil eens! Iemand roept. Wie roept daar
dat hij doodgeslagen wordt?

Ai, weer en weer! Een tweede dodelijke slag!

't Is gebeurd! Ik hoor de kreten,
't zijn de kreten van mijn heer!
Laten wij goed overleggen
wat het veiligst is te doen.

— Ik zal u zeggen wat mijn eigen mening is:
de burgers samenroepen, hier bij het paleis.

— Direct naar binnen gaan, vind ik, om daar de moord
en 't pasgetrokken zwaard met eigen oog te zien.

— Ik sluit me bij die laatste mening aan. Ik ben
voor snel iets doen. Voor aarzelen is nu geen tijd.

— Het is toch duid'lijk: zo beginnen zij het spel;
dit is het sein van tirannie voor onze stad.

— Wij praten veel te lang. Behoedzaamheid klinkt mooi,
maar zíj daar schoppen dat kapot en slapen niet!

— Toch, wie wil handelen, moet weten wat hij doet.
Ik zie niet welke raad ik 't beste geven kan.

— Ik weet het ook niet, want ik zie niet in hoe men
door overleg een dode weer tot leven brengt.

— Moeten wij dan ons leven lang hier buigen voor
heersers die dit paleis met bloed bezoedelen?

— Nee, dat 's onduldbaar. Dan is doodgaan beter, ja,
een heel wat betere toestand dan zo'n tirannie.

— Maar kunnen wij dan uit het schreeuwen van die man
bewijzen halen dat hij werkelijk is vermoord?

— We moeten wel goed weten waar het hier om gaat.
Iets raden of iets zeker weten, scheelt heel veel.

— Ik voel het meest voor wat bij velen klinkt: precies
te weten wat met Agamemnon is gebeurd.

Ik schaam me niet mezelf tegen te spreken in
het vele dat ik u daarnet gezegd heb voor
de schijn. Hoe vecht je als vijand tegen 'n vijand die
zo dierbaar lijkt? Je zult het vangnet rond zijn val
toch hoger moeten spannen dan hij springen kan,
Ik heb dit waagstuk al heel lang goed overdacht
en eindelijk kwam de zege, zij 't na lange tijd.
Hier sta ik waar ik sloeg, bij wat 'k heb aangericht,
en 'k heb het zo gedaan — ik zeg het openlijk —
dat hij niet vluchten kon noch zich verdedigen.
Een onontkoombaar vangnet, als bij vissen, wierp
ik om hem heen, een kostbaar doodskleed vol verraad,
en tweemaal trof ik hem. Onder geschreeuw, tweemaal,
verslapt zijn lichaam. Als hij daar dan languit neerligt,
dien ik een derde slag toe, offergave voor
die Zeus die onder aarde onze doden redt!
Reeds stervend brengt hij nog zijn laatste krachten op,
een felle bloedstraal stoot hij uit, mij treffend met
een donker sproeisel van bloedrode druppeldauw,
en ik werd dankbaar, dankbaar als een graanveld dat
bij 't springen van de knoppen milde regen voelt.
Zo staan de zaken. U, uit Argos hier bijeen,
verheug u of verheug u niet. Ik voel me trots.
"Is dat een vreugdeoffer niet bij doden past,
maar 't zou nu op z'n plaats zijn, meer dan op z'n plaats,
zozeer heeft hij ons mengvat binnen volgestort
met onheilswijn. Hij dronk het zelf bij thuiskomst leeg...

Wij schrikken van uw woorden. Zo verbazend hard!
Dat u ten koste van uw man zo'n toon aanslaat!

U oordeelt mij als een gewetenloze vrouw,
maar ik — ik spreek zonder de minste angst tot u,
tot mensen met ervaring. Prijs me, keur me af,
't is mij gelijk. Zie Agamemnon, zie mijn echt-
genoot, de dode prooi van deze rechterhand,
dit zeer rechtvaardig werktuig. Dat is wat het is.

Gif moet u hebben gegeten,
schadelijk kruid, koningin,
gifdrank uit zeenat getrokken.
Wat nam u in, dat u kwam tot een daad
die de volksmond vervloekt?
Alles verdaan en vertrapt, koningin,
verjaagd wordt u straks door uw stad, voorgoed
voor uw burgers een voorwerp van duistere haat.

Nú wijst u mij de stad uit en u straft mij met
de haat der burgers en de vloek van 't hele volk.
Maar vroeger zei u nooit iets over deze man
die achteloos, als gold het 't leven van een schaap
— ja, hoeveel vee telden zijn wollen kudden niet! —
zijn eigen dochter slachtte, kind van al mijn pijn,
en dat als hulp tegen die wind uit Thrakië!
Moest u hem toen niet straffen voor zo'n gruweldaad
en bannen uit dit land? Maar voor mijn daden toont
u plots de aandacht van een strenge rechter. Blijf
mij maar zo boos bedreigen, maar weet wel dat ik
pas na een faire wedstrijd u de zege gun
mij te gebieden! En als Zeus anders beschikt,
hebt u nog net op tijd een wijze les geleerd.

Hoogmoed bezielt u. Uw zinnen
spreken te trots, koningin.
Binnen uw hart juicht waanzin
over een onheil dat druipt van moord,
en het spatten van bloed
straalt van uw blikken uit, koningin.
Straks zult u, verguisd en van vrienden beroofd,
wegens doodslag met doodslag worden beboet.

Luister dan nog eens naar wat ik u plechtig zeg:
in naam van 't recht, dat is voltrokken voor mijn kind,
in naam der Furiën, voor wie ik deze man
gedood heb — angst, geen schim van angst treedt in dit huis
zolang Aigisthos hier in onze haard het vuur
laat vlammen, hij die mij aldoor al heeft behoed
en mijn voornaamste schild is, als ik mij moet weren.

Daar ligt hij, een belediging voor mij, zijn vrouw;
bij Troje 't liefje van Chryseïs en haar soort.
En hier, naast hem, zijn krijgsgevangen profetes,
zijn bedgenote, zijn orakelflemende
gedweeë slaapvriendin, zijn minnares op zee,
samen te kooi! Zij kregen hun verdiende loon.
Hij stierf zoals ik u vertelde; zíj, nadat
ze als een zwaan voor 't laatst haar lied gezongen had.
Daar naast hem ligt de minnares, naar hier gebracht
als toegift bij ons huwelijk, maar als míjn triomf.

Ach, laat snel ons doodsuur komen,
zonder ziekbed, zonder pijnen.
Laat dat slapen zonder einde
ook óns lot zijn, nu mijn meester,
trouwe waker, is gestorven,
door een vrouw werd neergestoken,
na lang strijden om een vrouw.
Ai ai!

Is het niet waanzin dat zíj alleen
— Helena — duizenden mannenlevens
ginds bij Troje teniet deed gaan?
Steeds nog: dit onuitwisbare bloed
is een bekroning die velen zal heugen!
Haat was zo lang al in deze woning
bolwerk van mensenverdriet.

Uw gesmeek om te sterven is fout,
ook al bent u geschokt. Wend af,
wend die wrok tegen Helena af,
dat zij mannen verdelgd heeft en leed
zonder weerga gezaaid heeft, alsof
één vrouw zoveel Grieken deed sterven.

Demon, die dit huis doet schudden,
dit geslacht van Tantaliden
en twee broers deed lijden onder
zusterlijk geweld van vrouwen
— 't breekt mijn hart — en die vals krijsend
als een boze raaf het doodslied
uitzingt, staande op zijn lijk.

Ditmaal treft u het juiste woord,
spreekt u terecht van een demon, die
driemaal zich volvrat aan dit huis.
Druipende moordlust wekt hij op
binnen hun harten, en steeds stroomt bloed
eer de vorige wond is genezen.

Ai, wat een vloek voor dit huis,
deze demon, beladen met wrok!
Wat een vreselijke naam spreekt u uit,
eeuwig dorstend naar onheil.
Altijd en overal
voltrekt zich de wil vaa Zeus.
Wat wordt een sterveling
niet via Zeus gegeven?
Alles, ook dit, is door goden beschikt.

Mijn koning, mijn koning,
hoe voelt u mijn tranen,
hoe spreek ik u van mijn liefde?
Daar ligt u, verstrikt in het web van een spin,
beroofd van het leven, gestorven in smaad.
Ai mij, ai mij,
hoe smadelijk noem ik dit doodsbed
sinds u zo verraderlijk omkwam
door een hand met dubbele bijl.

Mijn hand. Dat is wat u dacht.
Maar nee: Agamemnons vrouw
is een ander dan vóór u staat.
Die demon, die oude vloek
na dat gruwelijk maal van Atreus
kreeg vorm in de vrouw van een dode
die hier ligt geslacht. 't Is wraak
voor dat kinderoffer van toen.

Wie zal er getuigen dat u
deze moord in onschuld beging?
Wie, wie? Zelfs al kreeg u de hulp
van een wraakgeest van vroeger.
Wreed is Ares en zwart
als er bloed vloeit in iemands huis,
bloed van de eigen stam.
Waar hij maar komt, brengt Ares
wraak, een kinderverslindende wraak.

Mijn koning, mijn koning,
hoe voelt u mijn tranen,
hoe spreek ik u van mijn liefde?
Daar ligt u, verstrikt in het web van een spin,
beroofd van het leven, gestorven in smaad.
Ai mij, ai mij,
hoe smadelijk noem ik dit doodsbed
sinds u zo verraderlijk omkwam
door een hand met dubbele bijl.

Maar verdiend. Ja, ik zeg dat hij stierf
zoals hij verdiend heeft, Soms niet?
Bracht híj niet dat noodlot van list
over 't huis? Heeft hij niet mijn kind,
dat hij zelf heeft verwekt, geslacht,
mijn verdriet, mijn Ifigeneia?
't Is hem eerlijk vergaan. Denk niet
dat hij pralend de Hades in komt!
Hij stierf door het moordende zwaard
waar hij zelf mee begon.

Ik weet geen raad, ik ben verstoken
van helder, zorgbevrijdend denken.
Waar moet ik heen, nu dit paleis ineenstort?
Ik voel mij angstig in het noodweer, dat
de muren stukbeukt met veel bloed. Dit is
geen zachte regen meer. Gerechtigheid
slijpt op een nieuwe slijpsteen reeds
een vers, misdadig zwaardmes...
Ai, ai, had de aarde mij maar verzwolgen
nog voor ik hem uitgestrekt zag liggen
op de bodem van 't zilveromrande bad.
Wie gaat hem begraven? Wie zingt er het rouwlied?
Waagt ú dat te doen? De moordenares
van haar eigen man? Gaat u klagen,
de dode vereren met rouwloze rouw,
uw misdaad met offers bezweren?

Zeg me wie straks op het graf onder tranen
de lofrede uitspreekt, oprecht van hart,
en mijn edele meester herdenkt?

Dit soort zorgen te hebben hoort niet
tot úw taak. Ik bracht hem ten val
en ter dood en ík draag hem ten grave.
Geen klaagzangen in dit huis,
nee, Ifigeneia, zijn kind,
zal haar vader verheugd, zoals past,
tegemoet gaan tot bij de boot
die het water der doden bevaart
en met kussen hem innig omhelzen.

Verwijt wordt met verwijt beantwoord
en 't valt mij zwaar partij te kiezen.
De dader wordt gedood; wie doodt, moet boeten.
Zolang als Zeus zo hooggetroond is, krijgt
de zondaar straf. Dat is een godenwet.
Wie kan die doem, die onheilskiem uit huis
verjagen? Dit geslacht zit steeds
aan onheil vastgenageld.

Ja! Opnieuw is dit woord
naar waarheid gesproken. Maar ik —
ik zweer bij dit huis en zijn demon
dat ik al dit onduldbare leed
wil verdragen, mits híj nu voorgoed
van ons weggaat om andermans haard
te bestoken met moord na moord.
Laat mij veel van mijn rijkdom verliezen —
mij is alles genoeg, als ik daarmee dit huis
verlos van die waanzin van doodslaan...

Vreugdevol daglicht, als een dag vergelding brengt!
Eindelijk merk ik dat de goden van veraf
als helpers neerzien op dit aards verdriet van mensen,
nu ik die man zie liggeff in de windselen
der Wraakgodinnen — heerlijk schouwspel voor mijn oog —
boetend voor moorden die zijn vader heeft begaan.
Ik zal het duidelijk maken: Atreus, koning van
dit land — zíjn vader — joeg de mijne uit dit huis,
uit deze stad, zijn eigen broer Thyestes, na
een woordenwisseling over de heerschappij.
En toen Thyestes als een arme smekeling
toch deze haard weer opzocht, kreeg hij toegezegd
in veiligheid te zijn; zijn bloed zou in dit huis
niet vloeien... Zijn bloed niet, nee! Mijn verdorven oom,
Atreus, bewees mijn vader 'n welgemeend maar niet
erg warm onthaal: hij zei dat het een feestdag was,
te vieren met een offermaal... van kindervlees!
Tenen en vingertoppen had hij afgehakt
en onherkenbaar met een portie ander vlees
belegd. Niets merkend tast mijn vader toe en eet
dat voedsel, gif voor heel dit huis, u ziet het zelf.
Daarna, als hij de gruwelijke waarheid hoort,
gooit hij zich krijsend, vlees uitbrakend op de grond,
roept onherstelbaar leed uit over Pelops' huis,
trapt borden, schotels stuk, luid vloekend dat zo ook
Tantalos' hele nageslacht verdwijnen mag.
Zo komt het dat u hem hier dood ziet liggen. Zelf
heb ik de moord beraamd, en dat met 't volste recht.
Ik, derde zoon, lag nog als baby in de wieg
toen 'k met mijn arme vader hier werd weggejaagd.
Eenmaal volwassen kwam ik terug, gerechtigheid
dreef mij, mijn doel was deze man, al bleef ik zelf
op afstand; ík bedacht het hele snode plan,
en nu ik hem omringd zie door een muur van wraak
zou zelfs mijn eigen dood voor mij een goede zaak zijn.

Aigisthos, dit gepraal in rampspoed keur ik af.
U zegt dat u hem doelbewust de dood in joeg
en zonder hulp die trieste moord hebt uitgebroed?
Dan denk ik dat uw zondig hoofd de vloek van 't volk,
een steniging, niet kan ontgaan, versta mij goed.

Zo, vindt u dat? U bent toch iernand die aan boord
het lage roeiwerk doet? De kapitein van 't schip
staat op het dek, U merkt nog wel — oud als u bent —
hoe zwaar het valt commando's te eerbiedigen.
Celstraf en honger kunnen zelfs de ouderdom
een lesje leren! Samen zijn ze meesters in
gedachtenspoeling. Ziet u niet wat voor uw ogen
gebeurd is? Trap niet tegen prikkels, dat doet pijn!

Een vrouw, dat bent u! U zat hier te wachten tot
hij thuiskwam uit de oorlog, ú besliep het bed
van onze veldheer en beraamde deze moord!

Ach, al uw woorden zijn één diepe tranenstroom.
Uw tong spreekt wel het tegendeel van Orfeus' taal:
die lokte met zijn mooie zangstem alles mee,
maar u verveelt ons met uw kinderlijke kreten
en zult dat voelen! 'n Sterke hand maakt u wel tam!

U bent dus voortaan heerser over Argos? U
die wel een moordaanslag op hem beramen kon
maar niet hebt aangedurfd zelf moordenaar te zijn?

Het zetten van de val was hier toch vrouwenwerk.
Ik was vanouds zijn tegenstander, dus verdacht.
Ik zal proberen in zijn plaats en met zijn macht
koning van 't volk te zijn. Ieder opstandig dier
wordt straf door mij beteugeld en niet als luxepaard
verwend met haver. Bittere honger in een kerker
vol duisternis zal dwingen tot gehoorzaamheid.

Waarom hebt u dan zelf niet met uw boze ziel
die man vermoord? En waarom moest u voor een vrouw
die schande voor dit land en alle goden hier
voltrekken? Leeft Orestes dáárom ver van hier
om na zijn terugkomst en geholpen door het lot
almachtig moordenaar te worden van dit paar?

Als u zo blijft doen en spreken
merkt u snel wat daarop volgt!
Kom, paleiswacht, aangetreden!
Er is nu al werk te doen.

Wij ook, mannen, aangetreden!
Grijp het zwaard goed in de hand!

Ik wil graag mijn leven geven,
ja, ook ik grijp naar het zwaard.

Geven, zegt u! Maar wij némen,
Wij beschikken wel voor u!

Laat toch, liefste, nee, niet verder!
Er is kwaad genoeg gedaan.
Wat wij hier in handen hebben
is al vreselijke oogst
en er is verdriet genoeg. Nee,
bloedvergieten hoeft niet meer.
Jullie zijn toch wijze mannen,
ga naar huis, zoals behoort,
en vermijd ergere dingen.
Wat wij deden, móest zo gaan —
is dat niet genoeg ellende?
Ja, genoeg, wat ons betreft.
't Noodlot met zijn zware klauwen
heeft ons pijnlijk diep geraakt.
Wat ik zeg zijn vrouwenwoorden,
'k hoop dat men die wil verstaan.

Ongehoorde taal! Die lieden
slingerden mij een boeket
boze woorden toe en waren
duidelijk op vergelding uit.
Ook een koning reageert dan
buiten zijn gezond verstand,

't Is in Argos geen gewoonte
lafaards te bekwispelen!

Wat? Er komen nog wel dagen
dat ik u dit vergelden zal!

Niet wanneer de demon ingrijpt
en Orestes hierheen stuurt.

Dat soort vluchtelingen, weet ik,
voedt zich vaak met loze hoop.

Toe maar! Doe maar dik, vertrap maar
al wat goed is, nu 't nog kan.

Reken maar dat u zult boeten
voor dit ergerlijk gehoon!

Kraai maar uit en triomfeer maar
als een haan vlak naast zijn kip!

Let niet op die holle kreten.
Jij en ik, wij zullen hier
heersers zijn en goede heersers,
heersend vanuit dit paleis.
