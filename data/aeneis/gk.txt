Alle gesprekken verstomden, gespannen wachtten zij af.
Daarop begon vorst Aeneas als volgt van zijn hoge divan:
'Onzegbaar verdriet, koningin, vraagt u mij te vernieuwen,
hoe Trojes macht, dat beklagenswaardige rijk,
verwoest is door Grieken, de ellende die ik zelf
heb gezien en waarin ik een groot aandeel gehad heb.
Wie kan bij zulke verhalen, Myrmidoon of Doloop
of soldaat van de harde Ulixes, zijn tranen bedwingen?
Ook stort de vochtige nacht al omlaag van de hemel
en manen de dalende sterren tot slaap.

Maar als uw begeerte zo groot is ons lot te vernemen,
in het kort het laatste lijden van Troje te horen
zal ik, hoezeer ook mijn hart, gevlucht voor de rouw,
voor de herinnering huivert, er toch aan beginnen.

Gebroken door oorlog, door het noodlot verslagen
bouwen de Griekse leiders, nu al zoveel jaren vergleden,
met Pallas' goddelijke kunst een paard zo groot
als een berg, de ribben met balken van dennen doorweven.
"Een wijgeschenk voor de terugkeer," huichelen zij: dat gerucht
zwerkt rond. Heimelijk worden hier lijven van mannen,
door het lot aangewezen, in blinde flanken gesloten, de buik
wordt tot diep in de enorme holte met wapens en troepen gevuld.

In zicht ligt een eiland, bekend van verhalen,
Tenedos, machtig en rijk zolang Priamus' koningschap duurde,
nu slechts een baai en een nauwelijks betrouwbare
ligplaats voor schepen. Hierheen gevaren verbergen zij zich
op de eenzame kust. "Zij zijn weg," denken wij, "voor de wind
naar Mycene gekoerst." Dus maakt heel Troje zich los
uit langdurige rouw. De poortdeur zwaait open, het is heerlijk
het Dorische kamp te gaan zien, de eenzame plaatsen
en het strand, nu verlaten. Hier was het leger Dolopen,
hier de wrede Achilles gelegerd, de plaats
voor de schepen was hier, hier leverden zij altijd slag.
Een deel staat verstomd van het fatale geschenk
aan Minerva de Maagd, de massa van het paard wordt bewonderd.
Thymoetes dringt er als eerste op aan dat het binnen de muur
wordt gebracht en geplaatst op de stadscitadel,
ofwel met kwade bedoeling of Trojes lot bracht dit al mee.
Maar Capys en ieder die helderder denkt zegt: "In zee
met die val van de Grieken, stort in de afgrond
het verdachte geschenk, breng vlammen eronder, verbrand het
of boor in de buik en doorzoek in de holte de schuilplaats."
Het volk wordt onzeker in strijdende kampen gescheurd.

Als eerste, daar, voor allen uit, gevolgd door een dichte drom
rent Laocoön laaiend omlaag van de stadscitadel in de hoogte,
en van ver: "Ach, arme burgers, wat is dit voor waanzin?
Gelooft u het vertrek van de vijand? Denkt u dat Griekse
geschenken ooit vrij zijn van list? Is Ulixes dan dáárom bekend?
Ofwel in dit hout gesloten verschuilen zich Grieken
of dit is oorlogstuig tegen de muren vervaardigd
om naar onze huizen te kijken, van boven de stad in te komen,
of ander bedrog is verborgen. Trojanen, vertrouw het paard niet.
Wat dit ook is, een Griek vrees ik zelfs met geschenken."
Na deze woorden slingerde hij met geweldige kracht
in de flank, in de buik van het beest, door binten gekromd,
een reusachtige lans. Die stond daar trillend, de schoot
schokte terug en hol klonk gekreun uit de holten.
En als het goddelijk lot niet ongunstig, onze geest
niet onnozel geweest was, dan had hij ons overgehaald
om met ijzer de Griekse schuilplaats te schenden
en stond Troje nog, o, Priamus' burcht, hoog rees je dan op.

Kijk, een jonge man, de handen op zijn rug gebonden, werd
intussen door herders met groot geschreeuw naar de koning
gesleept. Onbekend, had hij zich met dít plan: Troje te openen
woor Grieken, uit zichzelf aan Dardanen vertoond
bij hun komst, in zijn geest vol vertrouwen tot beide bereid:
zijn lagen te leggen of anders een zekere dood in te gaan.
Om het schouwspel te zien rent overal vandaan Trojaanse jeugd
in een stroom om hem heen en bespot de gevangene om strijd.

Verneem nu de list van de Grieken en leer van één misdaad
de aard van hen allen —

Toen hij daar zichtbaar voor ieder, verward, weerloos
bleef staan en zijn ogen in het rond langs de Phrygische linies
liet glijden, zei hij: "Ach, welk land, welke zee zal mij
ooit ontvangen? Wat rest mij ten slotte in mijn ongeluk nog,
voor wie onder Grieken geen plaats is en zelfs door Trojanen
verbitterd een bloedige straf wordt geëist?"

Door die verzuchting keerde de stemming en werd elke aanval
bedwongen. Wij sporen hem aan te vertellen van wie hij afstamt
en wat hij kan melden: te tonen waarop hij vertrouwt,
als gevangene. "Alles zal ik u, koning, kome wat komt,
naar waarheid bekennen," zegt hij. "Ik zal niet verhullen
dat ik van het Argolische volk ben, dat eerst. Al heeft dan het lot
Sinon diep ongelukkig gemaakt, een loze leugenaar zal het hem
niet maken, hoe wreed het ook is. Misschien kwam u eens
in een gesprek de naam ter ore, de roem door verhalen verbreid
van Belus' zoon Palamedes, die onder het mom van verraad
door de Grieken onschuldig schandelijk aangeklaagd werd
en de dood ín gestuurd omdat hij de oorlog steeds afwees
en nu, van het leven beroofd, wordt betreurd: in zíjn gevolg
werd ik, als bloedverwant, door een arme vader als jongen al
hierheen gestuurd voor de strijd. Zolang hij ongedeerd
zijn koningschap behield en macht had in de koninklijke raad,
bezat ik zelf ook eer en een zekere naam. Maar toen hij
door nijd van de gladde Ulixes — u weet wel waarover ik spreek —
uit de wereld hierboven verdween, sleepte ik wanhopig
mijn leven door duister en rouw, in mijzelf over het lot
van een vriend zonder schuld verontwaardigd, Ik zweeg ook niet,
dwaas die ik was, en beloofde — als de kans zich zou voordoen,
als ik ooit zegevierend in het vaderland Argos terugkwam —
wraak en ontketende heftige haat met die woorden.
Daar is toen mijn val in de ellende begonnen, dáárom joeg
Ulixes mij angst aan met telkens weer nieuwe verwijten,
daarom strooide hij onder het volk dubbelzinnige woorden
en zocht hij bewust naar een wapen. Hij rustte ook niet
voordat hij met Calchas als helper... maar wat draai ik vergeefs
dit onwelkom verhaal nu weer af? Waarom houd ik u op,
als voor u alle Grieken gelijk zijn en die naam te dragen
genoeg is? Voltrekt u de straf nu meteen. Dat zou Ithaca's
leider bevallen en Atreus' zonen veel waard zijn."

Toen brandden wij echt om te vragen, de oorzaak te weten,
onbekend met zo grote misdaad, Pelasgische kunst. Trillend
vervolgt hij en spreekt met huichelend hart: "Vaak wilden
de Grieken Troje verlaten, de vlucht ondernemen, vermoeid
uit de lange oorlog vertrekken. O, hadden ze dat maar gedaan.
Vaak sloten ruwe stormen op zee de weg voor hen af en maakte,
als ze gingen, de wind uit het zuiden hen bang. Vooral toen hier al,
uit ahornhouten balken geweven, dit paard stond, klonk overal
hoog in de lucht uit de wolken gedonder. Wij sturen
in spanning, om Phoebus' orakel te vragen, Eurypylus weg.
Die brengt uit het heiligdom sombere woorden terug: 'Met bloed
hebt u eens de winden verzoend door een meisje te slachten
toen u in het begin naar de kusten van Troje kwam, Grieken.
Met bloed dient de terugkeer gezocht, een leven geofferd te worden
dat Grieks is" Zodra deze uitspraak de troepen ter ore
is gekomen, verstart hun geest en een ijzige rilling loopt
diep door hun botten: voor wie maakt het noodlot zich klaar,
wie wordt door Apollo geëist? Daarop trekt Ithaca's leider
met veel lawaai de waarzegger Calchas in het midden naar voren.
'Wat is hier de wil van de god?' vordert hij. Velen voorspelden
voor mij al een gruwelijk vergrijp van de meesterbedrieger
en zagen in stilte wat kwam. Tweemaal vijf dagen zwijgt Calchas
en weigert verborgen om wie dan ook met zijn stem prijs te geven
de dood in te sturen. Eindelijk breekt hij met moeite,
door luid geschreeuw van Ithaca's leider gedreven,
geheel volgens afspraak zijn stem los, en wijst míj aan
voor het altaar. Allen stemden zij toe en wat elk voor zichzelf
had gevreesd werd als het lot van één stakker verdragen.
Daar was al de onzegbare dag, voor mij werd het offer bereid:
het zout en de vruchten en rond mijn slapen de linten.
Ik heb mij ontrukt aan de dood, ik beken het, mijn boeien
verbroken en 's nachts bij een modderig meer mij in het duister
van het riet verborgen totdat ze het zeil zouden hijsen,
als ze dat misschien zouden doen. Mij rest nu geen enkele hoop
dat ik ooit mijn vertrouwde vaderland terugzie, mijn lieve zoons
en mijn vader, naar wie ik zo vurig verlang,
die zij ook voor mijn vlucht zullen straffen misschien,
om zo deze schuld met de dood van die stakkers te delgen.
Daarom, bij de goden, de machten bekend met de waarheid,
bij de trouw, als die ergens bij mensen nog ongeschonden
bestaat, smeek ik u: heb meelij met zo veel ellende,
heb meelij met een hart dat onverdiend lijdt."

Aan die tranen geven wij het leven en we voelen
nog medelijden ook. Priamus zelf laat meteen bij de man
de boeien en knellende banden losmaken en spreekt
met vriendelijke woorden: "Wie u ook bent, vergeet
in het vervolg dat u Grieken verloor, u bent een van de onzen.
Maar zet dit naar waarheid uiteen op mijn vraag: waarvoor
hebben zij hier die kolos, dat ontzettende paard neergezet?
Wie heeft dit bedacht? Wat willen ze ermee? Is het een rite?
Of oorlogstuig?" Dat waren zijn woorden. En hij, van listen
voorzien, van Pelasgische kunst, hief zijn handen, ontdaan
van de boeien, omhoog naar de hemel en zei: "U, eeuwige Vuren
en uw onschendbare macht roep ik aan als getuigen, u, altaar,
misdadige zwaarden waaraan ik ontkwam, linten van goden
die ik als een offerdier droeg: het is geen zonde als ik
het heilige recht van de Grieken verbreek, het ís geen zonde
als ik die mannen nu haat en alles aan het licht breng,
als zij iets verbergen. Geen wet van het vaderland bindt mij.
Maar blijft ú dan bij uw beloften, Troje, en houd, behouden,
uw woord, als ik waarheid vertel, als ik er veel voor betaal.

Alle hoop van de Grieken, het vertrouwen in de strijd
die zij begonnen, was steeds op Pallas' hulp gebouwd.
Maar sinds Tydeus' zondige zoon en de misdaadbedenker Ulixes
beraamden het fatale Palladium grof uit de heilige tempel
te rukken, sinds hoog op de burcht de wacht afgeslacht was
en zij zich vergrepen aan het heilige beeld
en met bloedige handen het waagden de heilige band
van de Maagd aan te raken, sindsdien vervloeide,
gleed terug en verdween de hoop van de Grieken,
hun kracht was gebroken, de goddelijke geest afgewend.
Pallas maakte dit kenbaar door ondubbelzinnige wonderen:
nauwelijks was haar beeltenis in het kamp geplaatst
of flikkerend brandden er vlammen uit opengesperde ogen
en zout liep het zweet langs haar leden.
Driemaal — wonderbaarlijk verhaal — sprong zijzelf
omhoog van de grond met schild en trillende lans.
Meteen moet het leger de vlucht op zee wagen,
is de uitleg van Calchas. Met Griekse wapens kon Troje
niet worden verwoest, als ze uit Argos niet nieuwe
voortekens haalden, de godheid terugbrachten die mét hen
in het scheepsruim is weggevoerd over de zee.
Dat ze nu voor de wind naar het Myceense vaderland koersen
is om voor wapens te zorgen, voor goden die hen begeleiden.
Zij steken de zee dan weer over en zullen er onverwacht zijn.
Zo duidde Calchas de tekens, Dít hebben zij op zijn raad
voor het Palladium als beeld neergezet, voor de god
die zij hadden gekwetst, om de treurige zonde uit te wissen.
Toch gaf Calchas bevel zo'n enorme kolos op te richten,
met een weefsel van hout tot de hemel te reiken, zodat het niet,
door de poort opgenomen, binnen de muren kon worden
gebracht om het volk volgens de oude rite te steunen.
Want als uw hand het geschenk aan Minerva zou schenden,
groot onheil — ik bid dat de goden dit voorteken tegen hemzelf
zullen keren — zou dan over Priamus rijk en de Phrygiërs komen.
Maar als het door uw handen in uw stad zou zijn geklommen,
zou Azië zelf met een machtige oorlog de muren
van Pelops bereiken en dat lot ons nageslacht wachten."

Door zulk bedrog, door Sinons meinedige kunst
werd alles geloofd. List en gehuichelde tranen versloegen
een volk, door Tydeus' zoon noch Larissa's Achilles,
zelfs niet door tien jaren of duizend schepen getemd.

Nu doet zich iets anders, groter, veel ijzingwekkender nog,
in ons ongeluk voor en verwart ons argeloos hart.
Laocoön, aan Neptunus door loting als priester gegeven,
htte een reusachtige stier bij het plechtige altaar.
Maar kijk‚ vanaf Tenedos buigen zich daar in de rustige baai
met geweldige kringen — ik vertel het met huiver — twee slangen
over de zee en komen gelijk op de kust af. Hun borst,
opgericht tussen golven, hun bloedrode kam rijst hoog op
boven het water, de rest strijkt daarachter langs het zeevlak
en draait de geweldige ruggen in kronkels. Geruis klinkt
van schuimende zee: ze hadden het land al bereikt en likten
— hun brandende ogen met bloed en vuur doorschoten —
sissend met trillende tongen hun bek. Wij vluchten uiteen
bij het gezicht, in paniek. Zij gaan in colonne op Laocoön af.
Eerst wikkelt zich het slangenpaar in een omhelzing
rondom het lijf van zijn twee kleine zoons en graast
met zijn beet langs de armzalige leden. Daarna wordt hijzelf
die te hulp komt en wapens aandraagt vastgegrepen,
in machtige kronkels omwonden. Tweemaal is zijn middel
omringd, tweemaal zijn al rondom zijn hals schubbige ruggen
gelegd en hun kop rijst met hoge nekken daarboven. Hij zet zich
schrap met zijn handen en rukt aan de knellende lussen
— terwijl zwart gif en etter zijn priesterlinten doorweekt —
en heft tegelijk naar de hernel angstwekkend geschreeuw op,
als het geloei van een stier die, gewond van het altaar
gevlucht, uit zijn nek de onzekere bijl heeft geschud.
Glijdend ontvluchten de slangen getweeën naar het heiligdom
hoog in de stad, op de burcht van de grimmige Tritonis af
om zich onder de schijf van haar schild aan de goddelijke
voet te verbergen.

Dan dringt pas echt ongehoorde paniek bij allen
in het sidderend hart. Terecht heeft Laocoön geboet
voor zijn misdaad, zegt men, die het heilige hout met zijn spies
heeft geschonden, misdadig een lans in de rug heeft geslingerd.
De macht van Minerva moet worden aanbeden, het beeld
naar haar zetel gebracht, schreeuwen zij
Wij scheiden de muren en openen de wal van de stad.
Iedereen zet zich aan het werk, brengt onder de voeten
het glijden van wielen, spant banden van hennep rondom de hals.
Daar klimt naar de muur de fatale machine, zwanger van wapens.
In het rond zingen jongens en maagdelijke meisjes gezangen,
blij met hun handen de kabel aanrakend. Zij nadert, glijdt
dreigend tot midden in de stad. O, vaderland, Ilium,
woning van goden, o, muur van Dardanen door oorlog vermaard,
viermaal stokte zij nog in de poort op de drempel,
viermaal gaven de wapens geluid in de buik.
Toch gaan wij door, onnadenkend en blind door verdwazing,
en plaatsen het onzalige monster hoog op de heilige stadscitadel.
Ook dan nog opent Cassandra haar mond voor het lot
dat zou komen, op goddelijk bevel nooit in Troje geloofd.
En wij, arme mensen, voor wie nu het uur had geslagen,
versieren de stadstempels overal met feestelijk loof.

Intussen draait het heelal en uit de oceaan schiet
de nacht en wikkelt in machtige schaduw aarde en hemel
en Mvrmidonenlisten. Uitgestrekt zijn in hun huizen
de Teucren verstomd, slaap heeft hun moede leden omhelsd.
De Griekse vloot was intussen met schepen in slagorde op weg
in de gunstige stilte van een zwijgende maan, vanaf Tenedos
naar het vertrouwde strand, toen een vuur van het koninklijk schip
werd getoond en hij, onbillijk verdedigd door het goddelijk lot,
de Grieken die in de buik zijn gesloten, de grendels van pijnhout
heimelijk losmaakt: Sinon. Het geopende paard brengt hen
terug in de lucht, uit het holle hout tonen zich, blij,
Thessandrus en Sthenelus, leiders, de ellendige Ulixes,
glijdend langs een neergelaten touw, Acamas, Thoas,
Peleus' kleinzoon Neoptolemus, en Machaon als eerste,
Menelaüs, en de listige bouwer, Epeüs zelf. Zij bestormen
de stad, die in slaap en wijn is begraven. De wacht wordt geveld,
door de open poort ontvangen zij al hun trawanten,
de colonnes in het komplot worden verbonden.

Het was de tijd waarop de eerste rust voor de vermoeide
mens begint, als geschenk van de goden heel welkom aankruipt,
In mijn slaap, kijk, voor mijn ogen lijkt Hector diepbedroefd
bij mij te zijn en stromen van tranen te storten,
meegesleurd door het span zoals eens, zwart van bloederig
stof en met riemen geboord door zijn zwellende voeten.
O, wat zag hij eruit, hoe groot was het verschil
met de Hector die terugkeert, gehuld in Achilles' rusting
of nadat hij het Phrygische vuur in de Griekse vloot
heeft geslingerd: een smerige baard, haren samengeklonterd
door bloed en al die verwondingen dragend die hij rond de muur
van zijn vaderstad opliep. Het leek of ik zelf de man
huilend aansprak en droevige woorden uitbracht:
"O, licht van Troje, betrouwbaarste hoop van de Teucren,
o, wat hield jou toch al die tijd op? Van welke kust, Hector,
kom je, jij op wie steeds werd gewacht? Na de dood van zoveel
van je mensen, na wisselend lijden van volk en van stad,
hoe zien wij, vermoeid, jou nu hier? Welk onverdiend lot
schond je kalme gelaat? Waarom zie ik daar wonden?"
Hij: niets. Hij staat bij mijn zinloze vragen niet stil
maar haalt zware zuchten diep uit zijn borst. "Ach, vlucht,
godenzoon," zegt hij dan. "Ontruk je aan dit vuur.
De vijanden hebben de vesting. Pergamum stort van zijn top.
Genoeg is ons vaderland en Priamus nu gegeven. Als Ilium
met handen kon worden verdedigd, was het ook wel verdedigd
door deze. Troje vertrouwt jou het heilige toe, de goden van de stad.
Neem hen hier aan als geleide in je lot en zoek voor hen
machtige muren, eindelijk gesticht na een zwerftocht op zee."
Met die woorden draagt hij in zijn armen de linten,
de machtige Vesta en het eeuwige vuur uit de heilige tempel.

Veraf raakt intussen de stad al verward in verdriet.
Meer en meer, al lag ook het huis van mijn vader Anchises
eenzaam door bomen verborgen apart, klinken helder geluiden
en nadert de huiver van wapens. Ik schrik op uit mijn slaap,
kom klimmend boven op het dak en daar sta ik, de oren gespitst.
als wanneer bij razende winden een vuur zich stort op het veld
of een kolkende stroom uit de bergen de akkers verplettert.
verplettert het welig gewas en het werk van de ossen,
en bossen losgerukt meesleurt: in stomme verbijstering
verneemt op de top van zijn rots een herder het geluid.

Dan blijkt de waarheid pas echt en de Griekse list
komt aan het licht. Deïphobus' prachtige huis stort al in,
overheerst door Vulcanus, vlakbij brandt al Ucalegon
en over Sigeums water glanst wijd een weerschijn van vuur.
Geschreeuw van mannen, trompetgeschetter stijgt op.
Bezeten grijp ik naar wapens. Al heeft een wapen geen zin,
een bende samenballen voor strijd, de stadscitadel bestormen
met vrienden: dat brandt in mijn hart. Waanzin en woede
sleuren mij mee. door mijn hoofd schiet: het is mooi
om gewapend te sterven.

Maar kijk, Panthus, aan Griekse speren ontsnapt,
Othrys' zoon Panthus, priester van Phoebus en citadel
— in zijn hand het heilige: goden die zijn overwonnen —,
trekt zelf een kleinzoontje mee en komt als bezeten
rennend op onze deur af. "Hoe is de toestand, Panthust?
Waarop trekken we ons terug?" Nauwelijks was ik uitgesproken
of zuchtend geeft hij dit antwoord: "De dag is gekomen,
het uur waaraan Troje zich niet kan ontworstelen.
Gedaan is het met ons. Trojanen, gedaan met llium
en de machtige roem van de Teucren. Wreed heeft Jupiter
alles naar Argos verplaatst. De stad staat in brand,
door Hellenen beheerst. Steil oprijzend binnen de muur stort
het paard gewapenden uit en Sinon, de winnaar, werpt dansend
en spottend overal vuur. Anderen zijn bij een wijd open poort,
al die duizenden eens uit het grote Mycene gekomen.
Sommigen hebben met speren de smalle straten bezet
en versperren de weg. Strak staat een ijzeren lijn
met flikkerende punten getrokken, gereed voor de moord.
Nauwelijks wagen vooraan de poortwachters zich
aan het gevecht om een blinde weerstand te bieden."

Na deze woorden van Othrys' zoon stort ik mij door de wil
van de goden in het vuur en in het wapengeweld waar de trieste
godin van de wraak, waar het rumoer me roept, het geschreeuw
dat reikt naar de hemel. Bij mij voegen zich Rhipeus,
de machtige strijder Epytus, in het maanlicht verschenen,
Hypanis en Dymas, drommend aan mijn zij met Mygdons
jonge zoon Coroebus, juist in die dagen naar Troje gekomen,
waanzinnig in liefde ontvlamd voor Cassandra,
als schoonzoon die hulp bracht aan Priamus en de Trojanen
arme man die de raad in de wind sloeg, die zijn verloofde hem
bezield door de god, had gegeven —
Zodra ik hen, opeengepakt, vol moed zag voor het gevecht,
begin ik nog: "Mannen, met harten vergeefs zo dapper,
als u vastbesloten verlangt iemand te volgen die alles
riskeert, u ziet hoe de zaken nu staan. Uit de tempels
zijn ze allen verdwenen, ze hebben hun altaar verlaten,
de goden door wie dit rijk standhield. U steunt een brandende stad
Laten wij sterven, ons storten in het heetst van de strijd.
Eén hoop is er nog voor verliezers: geen hoop meer verwachten."
Zo werd aan de moed van de mannen nog dolle drift toegevoegd.
Als wolven, rovers in duistere nevel door kwalijke razernij
van de maag blind naar buiten gedreven, door de achterblijvende
welpen met droge keel opgewacht, gaan wij door wapens,
door vijanden heen een zekere dood tegemoet,
op weg naar het hart van de stad. Met holle schaduw
vliegt donkere nacht om ons heen.

Welk verhaal kan de ramp van die nacht, wie kan
de verliezen ontvouwen, de triestheid benaderen met tranen?
Na eeuwen van heerschappij stort de oeroude stad nu ineen.
Overal liggen op straat onbeweeglijk talloze lijven
verspreid, in de huizen, op drempels aan goden gewijd.
Maar niet alleen Teucren boeten met bloed. Ook bij de verliezers
keert soms de moed in het middenrif terug en dan
vallen de winnende Grieken, Gruwelijk leed overal,
overal angst en het wisselend beeld van de dood.
De eerste Griek die zich vertoont, door een dichte drom gevolgd,
is Androgeos die argeloos gelooft dat hij bondgenoten ziet
en dus uit zichzelf het woord tot ons richt als een vriend:
"Mannen, maak voort! Welke traagheid hield jullie zo op?
De anderen roven en plunderen in het brandende Troje.
Komen jullie nu pas van de hoge schepen?" Zodra hij dit zei
voelde hij — want een antwoord, betrouwbaar genoeg,
kreeg hij niet — dat hij midden tussen vijanden
beland was. Verbijsterd weerhield hij zijn voet en zijn stem.
Als iemand die onverwacht in een stekelige struik op de grond
een slang met een zware stap raakten trillend
ijlings terugdeinst voor het dier dat zich woedend verheft
en zijn paarsblauwe hals laat zwellen, nict anders week Androgeos
bij die aanblik geschrokken terug. Wij stormen op hen af, stromen
met een dichte haag van wapens om hen heen en houwen hen,
onbekend met de weg en door doodsangst bevangen, overal neer.
Geluk begunstigt eerst ons werk. Uitbundig, verhit door het succes
zegt Coroebus: "Mannen, daar waar het geluk ons het eerst
de weg naar redding wijst en ons zijn gunsten toont,
moeten wij volgen. Laten we wisselen van schild
en Griekse uniformen aantrekken. List of moed,
wie vraagt daarnaar tegen de vijand? Wapens leveren zijzelf."
Hij neemt na die woorden Androgeos' wuivende helm en het schild
met het prachtige teken en hangt aan zijn zij het Griekse zwaard.
Dit doet ook Rhipeus, dit doet Dymas zelf en de hele groep mannen,
verheugd: iedereen wapent zich nu met de pas veroverde buit.
Dan mengen we ons onder de Grieken, door vreemde
machten geleid. In de blinde nacht raken we telkens weer slaags
en zenden we talloze Grieken naar Orcus. Anderen vluchten uiteen
naar hun vloot, rennend op zoek naar de veilige kust,
en uit schandelijke angst klimt een deel terug in het reusachtige
paard om zich in haar vertrouwde buik te verbergen.

Ach, nooit mag men tegen hun zin op goden vertrouwen.
Kijk, daar werd Priamus' maagdelijke dochter met loshangend
haar uit de tempel gesleept, Cassandra, uit Pallas' heilige huis,
haar brandende ogen vergeefs op de hemel gericht,
de ogen, want boeien hielden haar tere handpalmen vast.
Coroebus, door dit ondraaglijk gezicht tot razernij gebracht,
stortte zich om daar te sterven in het midden van de troepen.
Wij volgen hem allen en rennen met een dichte haag
van wapens op hen af.

Nu worden we eerst van het hoge tempeldak bedolven
onder speren van de onzen. Door de aanblik van de wapens
en het bedrog met Griekse kammen volgt een gruwelijke slachting.
Dan vallen overal vandaan verzameld ook Hellenen aan,
kreunend van woede, nu het meisje hun ontrukt wordt:
de felle Ajax. Atreus' beide zonen en heel het Dolopenleger,
zoals bij het losbarsten van een orkaan de winden botsen,
Zefter en Notus en Eurus, juichend op de paarden
van de Dageraad; bossen ruisen en schuimend gaat Nereus tekeer
met zijn drietand en woelt hij de zee op tot diep bij de bodem.
Ook de troepen die wij in de schaduw van het nachtelijk duister
listig hadden verslagen en door heel de stad heen gejaagd,
doemen weer op. Zij herkennen als eersten de schilden,
de wapens die liegen, en wijzen op de vreemde klank uit onze mond.
Het is afgelopen. Wij worden onder de overmacht bedolven.
Als eerste valt Coroebus door Peneleus' hand voor het altaar
van de krijgsgodin. Ook Rhipeus stort neer, veruit de eerlijkste man
bij de Teucren, die meer dan wie ook naar billijkheid streefde
— de goden oordeelden anders. Ze sneuvelen: Hypanis, Dymas,
door vrienden doorboord. En, Panthus, ook jou heeft
je zeer grote trouw of Apollo's band toen je viel niet beschermd.
O, as van Troje, laatste vuur van de mijnen, ik zweer,
bij uw ondergang heb ik geen speer, geen enkel gevaar
tussen Grieken ontweken. Als het lot had gewild dat ik stierf,
ik had het verdiend met mijn hand.

Weggerukt worden we daar, Iphitus en Pelias aan mijn zijde,
Iphitus al zwaar van ouderdom, Pelias traag door een wond
van Ulixes. Meteen roept geschreeuw ons naar Priamus' woning.
Hier zien we pas echt een geweldige strijd, alsof verder
nergens oorlog was en niemand in heel de stad stierf,
zo'n tomeloze worsteling: Grieken die het dak bestormen,
de drempel door een schilddak belegerd. Ladders kleven
aan de wand, tot dicht bij de deurposten dringen ze op
langs de treden, hun schilden links in dekking voor de pijlen
terwijl ze met de rechter naar de dakrand grijpen. Daartegen
rukken de Trojanen torens, hele daken van de huizen los
en nu ze het eind zien naderen staan ze klaar
zich met die wapens op de rand van de dood nog te weren.
Balken beslagen met goud, hoge sieraden uit het verleden,
storten ze omlaag. Anderen hebben hun zwaarden getrokken
en houden de deuren beneden bezet met een dichte troep
wachters, De wil keert weer terug om het paleis van de koning
te ontzetten, door mijn hulp de mannen te ontlasten
en kracht aan de verliezers te verlenen.

Een opening was er. een ontzichtbare deur, die doorgang bood
binnen Priamus' woning van het ene naar het andere deel,
een verlaten achterpoortje waarlangs, toen het rijk
nog bestond, de arme Andromache zonder gezelschap
dikwijls haar schoonouders opzocht, de jonge Astyanax
naar zijn grootvader meetrok.

Ik ga naar de spits van de gevel omhoog, vanwaar
de arme Teucren met kracht vergeefse wapens wierpen.
De toren die boven de steilte stond, op het hoge dak
tot de sterren gebouwd, vanwaar steeds heel Troje, de Griekse
vloot en het Achaische kamp was te zien, grepen wij rondom
met ijzer aan, waar het bovenste balkwerk een wankele
verbinding vertoonde. We rukten hem los van zijn hoge standplaats
en duwden. Wegglijdend trekt hij plotseling luidruchtig
een spoor van vernieling en treft hij de Griekse linies
vol van boven. Maar anderen nemen hun plaats in: geen steen,
geen enkel soort wapen blijft onderwijl uit —

Vlak voor de hal, vooraan bij de drempel danst Pyrrhus
uitbundig, een flikkering van wapens en bronzen licht,
als een slang dic naar het daglicht, door kwalijke grassen
verzadigd en onder de grond, gezwollen, door de ijzige winter
verborgen, nieuw nu zijn huid afgelegd is en glanzend van jeugd,
met geheven borst glibberig zijn rug wendt en keert.
hoog opgericht naar de zon: in zijn mond trilt een tong
met drie spleten. Naast Pvrrhus nadert de enorme Periphas
en wapenknecht Automedon, Achilles' wagenmenner,
naast hem nadert het voltallige leger van Scyros het huis
en ze slingeren vlammen naar het dak. Zelf heeft hij,
onder de voorsten, een bijl met twee bladen gegrepen.
Hij breekt door de harde drempel en rukt de deuren,
beslagen met brons, van hun pin. Hij heeft al een balk
uitgehakt, een gat geslagen in het stevige hout,
een reusachtig venster gemaakt dat wijd is opengesperd.
Daar verschijnt binnen het huis, de lange zaal ligt open,
daar verschijnt Priamus' haard, het heiligdom van oude vorsten.
vooraan bij de drempel zien zij gewapenden staan.

Verder naar binnen is het huis verward in gekreun
en ellendig rumoer. Overal gillen de holle kamers
met vrouwenkreten van rouw en slaat het geschreeuw
naar het gouden gesternte omhoog. In paniek dwalen moeders
door het grote paleis of houden deurposten omarmd
en drukken er kussen. Pyrrhus dringt op met zijn vaders kracht.
Geen grendel, geen wachter zelfs kan hem weerstaan.
Door het voortdurend rammeien wankelt de deur, uit de pin
gestoten vallen de vleugels voorover. Geweld vindt zijn weg
en binnenstromend breken de Grieken een toegang, houwen
de voorsten neer en vullen de ruimte rondom met soldaten.
Zelfs de schuimende stroom die bij een dijkbreuk
verschijnt en kolossale obstakels kolkend overwint,
stort zich niet zo met zijn razende kruinen op het land,
waar hij kudden met stallen en al door de velden meesteurt.
Zelf zag ik Pyrrhus razend aan het slachten, met Atreus' beide
zonen op de drempel, Hecuba zag ik, haar talloze dochters
en Priamus, die bij het altaar het vuur dat hij zelf had gewijd
besmeurde met bloed. Die vijftig slaapkamers, rijke hoop
op kleine prinsen, deuren trots vol goud van barbaren en buit
stortten voorover. Waar het vuur te kort schiet zijn Grieken.

Wellicht wilt u ook weten wat Priamus' lot is geweest.
Als hij de stad na haar val in nood, de deur van zijn woning
losgerukt ziet, en de vijand in het hart van zijn huis,
legt hij de rusting, die hij als grijsaard al lang is ontwend,
vergeefs om van ouderdom trillende schouders, gespt ook
zijn nutteloos zwaard aan en gaat om te sterven
recht op de drom van de vijanden af.

Midden in huis, onder het naakte gewelf van de hemel,
stond een reusachtig altaar en daarnaast een oeroude laurier
die zich over het altaar heen boog en de goden van het huis
met zijn schaduw omarmde. Hier zat Hecuba vergeefs
met haar dochters omheen, als duiven voor een donkere storm
weggedoken, dicht op elkaar, de goddelijke beelden omhelzend.
Toen zij nu Priamus zelf in jeugdige wapens gehuld zag zei ze:
"Ach, welk onzalig idee, arme man, bewoog je die rusting te halen?
En waar ren je heen? Niet zulke hulp, niet dit soort verdedigers
eist het moment, al was ook mijn Hector er zelf. Kom toch hier.
Dit altaar zal allen beschermen of anders sterf je er samen met ons."
Nadat ze dit gezegd had nam ze hem daar bij zich op
en plaatste de hoogbejaarde op de heilige zetel.

Maar kijk, ontglipt aan Pyrrhus' slachting vlucht daar
tussen de wapens, tussen de vijand Polites, een van Priamus' zonen,
door lange zuilengangen, de lege hof doorkruisend, gewond.
Pyrrhus volgt hem vurig met dreigende slag op de voet,
heeft hem bijna, bijna in handen of raakt hem aan met zijn lans,
Eindelijk voor het oog van zijn ouders verschenen
zakte hij ineen en vergoot met veel bloed ook zijn leven.
Ook al was Priamus in de greep van de dood, toch kon hij zich
toen niet bedwingen en hield hij zijn stem en zijn woede niet in.
"O," schreeuwt hij uit, "als de goden u maar voor uw misdaad,
voor wat u hier waagt, als érgens daarboven barmhartigheid is
die om zo iets geeft, het verdiende loon bezorgen, de prijs
die u toekomt betalen, u die mij hier de dood van een zoon
voor mijn ogen laat zien en de blik van een vader bezoedelt
met moord. Nee, zo was híj niet, wiens zoon u liegt te zijn,
zo was Achilles niet tegen zijn vijand Priamus.
Die had ontzag voor het recht en het vertrouwen
van iemand die smeekt, gaf Hectors levenloos lichaam
terug voor het graf en liet mij weer als koning gaan."

Na deze woorden wierp de grijsaard zonder kracht
een machteloos wapen, dat meteen door het doffe brons
werd geweerd en vergeefs op de knop van het schild bleef hangen.
En Pyrrhus daarop: "Dat kunt u dan Peleus' zoon melden,
als bode zult u naar mijn vader toe gaan. Vergeet hém
dan niet van mijn treurige daden, van de ontaarde
Neoptolemus te vertellen. Sterf nu." Nog terwijl hij dít zegt,
sleept hij hem, trillend, glibberend in het vele bloed van zijn zoon,
tot vlak voor het altaar, grijpt met de linker zijn haar,
heft in de rechter het flikkerend zwaard en bergt dat
tot aan het gevest in zijn zij. Dit was Priamus' eind,
deze afloop, beschikt door het lot, nam hem weg
toen hij Troje in brand en Pergamum ingestort zag,
dat eens zoveel volken en landen van Azië trots overheerste.
Een enorme romp ligt op het strand en een hoofd
van de schouders gerukt, een lichaam zonder naam.

Toen beving mij pas echt wilde huiver, ik verstijfde.
Het beeld van mijn lieve vader kwam op, nu ik de even oude
koning door een wrede wond zijn leven uit zag blazen.
De verlaten Creüsa kwam in mij op, een geplunderde woning
en het lot van de kleine Julus. Ik kijk om en zie rond
welke troep mij nog rest. Verdwenen zijn allen, vermoeid.
Zij hebben zichzelf met een sprong op de aarde
gestort of uitgeput aan de vlammen gegeven.

Zo ben ik als enige over, wanneer ik Tyndareus' dochter
in het oog krijg, die bij Vesta's deuren verblijft en zwijgend
schuilt op die eenzame plek, De heldere brand geeft licht
waar ik dwaal en mijn ogen overal langs laat gaan.
Zij had zich verborgen omdat zij vol angst de haat van de Teucren
om Trojes verwoesting voorvoelde, de straf van de Grieken,
de wrok van de man die zij thuis achterliet: de verenigde Furies
van vaderland en Troje. Daar zat ze nu bij het altaar,
de afschuwelijke vrouw. Vuur vlamde op in mijn geest,
ik wil woedend het vallende vaderland wreken, de straf
voor de misdaad voltrekken. "Díe zal zeker ongedeerd Sparta
en het land van Mycene terugzien en daar in triomf
als een koningin schrijden, haar huwelijk, het huis van haar vader,
haar kinderen aanschouwen, door een massa Trojaansen,
door Phrygische slaven gevolgd? En Priamus zal
door het zwaard zijn gedood, Troje met vuur zijn verbrand,
de Dardanische kust zo dikwijls in bloed zijn gedrenkt? Dat nooit.
Al brengt dan het straffen van vrouwen geen blijvende roem,
dit is een zege die telt: de zonde te hebben vernietigd. Ik zal
toch ook worden geprezen om straf die ik terecht heb voltrokken.
Het zal een genot zijn mijn woede te hebben bevredigd,
als ik met de roem van de wraak de as van de mijnen verzadig."

Die woorden stootte ik uit, door wilde gedachten bestormd,
toen mijn milde moeder verscheen, voor mijn ogen nooit eerder
zo helder te zien, in de nacht met een zuiver licht stralend
en als een godin geopenbaard, zo groot en zo mooi als zij
steeds aan de hemelbewoners verschijnt. Met haar rechterhand
greep zij me en hield ze me tegen en en voegde er met lippen
als rozen aan toe: "Zoon, welke hevige wrok wekt je woede
zo tomeloos op? Wat ga je tekeer? En waar is je zorg
om ons toch gebleven? Zou je niet eerst eens gaan zien
waar je Anchises, je vader, vermoeid door de jaren, verliet
en of ze nog leven: Creusa, je vrouw, en de jonge Ascanius?
Overal om hen allen dwalen Griekse troepen, en als mijn zorg
dat niet voorkomt, zijn ze al gauw door het vuur weggenomen,
doorboord door het vijandige zwaard. Heus, niet het gehate gezicht
van Tvndareus' dochter uit Sparta, niet Paris, gebukt onder schuld,
goden, onbarmhartige goden verwoesten dit rijk en storten Troje
in de afgrond. Kijk, de wolk die steeds voor je ogen hangt,
je sterfelijke blikken verstompt en rondom vochtig benevelt,
ruk ik nu helemaal weg. Wees voor je moeders bevelen
niet bang en weiger niet langer haar voorschrift te volgen.
Hier, waar je muren uiteengeslagen en rotsen van rotsen gerukt
ziet, en golvende rook met stof vermengd,
schudt Neptunus aan wallen en fundamenten, losgewrikt
met zijn machtige drietand, en woelt hij
de hele stad van haar grondvesten om. Daar heeft Juno
de Scaeische poort grimmig als eerste in haar macht
en roept ze als een razende, omgord met een zwaard,
haar bondgenoten van de vloot —
De citadel boven is, kijk maar, al lang door Pallas Athene bezet,
stralend in een wolk van licht, en grimmig met haar Gorgo.
De Vader zelf verleent aan de Grieken hun moed en de kracht
van het succes, zet zelf zijn kinderen op tegen Trojes wapens.
Neem snel de vlucht, mijn zoon, maak aan je zwoegen een eind.
Nergens zal ik van je zijde wijken, ik voer je veilig
naar je vaders deur."

Zo sprak ze en in de dichte schaduw van de nacht
verborg ze zich. Afzichtelijke vormen verschijnen, Troje vijandige
grote goddelijke machten —

Toen zag ik pas echt heel Troje verzinken in vuur
en Neptunus' Ilium van onder tot boven omgewoeld worden.
Zoals wanneer boeren zich onafgebroken beijveren om hoog
in de bergen een oeroude es te ontwortelen waarin ret het ijzer
van talrijke bijlen gehakt is: hij dreigt voortdurend
met sidderend loof en knikt met een schuddende kruin
tot hij, aan zijn wonden langzaam bezweken, nog eenmaal kreunt
en, losgerukt, langs de bergkam een spoor trekt van vernieling —

Ik daal af en vind, geleid door de god, mijn weg
tussen vijand en vuur. Wapens wijken en vlammen verdwijnen.

Maar als ik eindelijk de drempel van het ouderlijk huis
en de oude hof heb bereikt, weigert mijn vader,
die ik hoopte als eerste naar het hoge gebergte te voeren,
als eerste opzocht, zijn leven te rekken nu Troje is vernietigd
en ballingschap te verdragen. "Jullie, o, van wie het bloed
niet door leeftijd verzwakt is," zegt hij, "en de kracht
nog stevig op eigen weerstand berust, regelen jullie
je vlucht —
Als de hemel gewild had dat ík ook in leven zou blijven,
dan was deze woonplaats voor mij wel gespaard. Genoeg is het,
meer dan genoeg, dat ik eenmaal vernietiging zag
en de val van de stad overleefde. Zeg nu mijn lichaam vaarwel
zoals, o, zoals ik hier lig, en vertrek. Zelf vind ik strijdend de dood:
de vijand zal barmhartig zijn en voor mijn rusting komen.
Licht is het verlies van een graf. Al lang bij de goden gehaat,
houd ik de jaren maar nutteloos op, sinds de vader van goden
en koning van mensen de wind van zijn bliksem naar mij
heeft geblazen en mij met zijn vuur heeft geraakt."

In zulke woorden volhardde hij en wist niet van wijken.
Ik stort me daartegen in tranen, zoals ook Creùsa, mijn vrouw,
Ascanius en het hele huis: hij moest als vader niet willen
dat alles met hem verging, niet het dreigende noodlot verzwaren.
Hij weigert en houdt onverzettelijk vast aan zijn plan
en zijn plaats. Weer word ik de strijd in gejaagd en wens ìk,
ellendig, de dood. Want welk lot, welke keus stond nog open?
Had u dan, vader, verwacht dat ik zelf de vlucht kon nemen
terwijl u achterbleef? Is zo'n gruwel ontsnapt aan uw mond?
Als het de goden behaagt van een stad die zó groot was
niets over te laten en dít zich vast heeft gezet in uw geest:
de wens om uzelf en de uwen bij het stervende Troje te voegen
— de deur voor die dood staat open, al gauw zal Pyrrhus
na Priamus' bloedbad hier zijn, die een zoon voor het oog
van zijn vader, een vader bij het altaar afslacht.
Is dit het dan, milde moeder, waarvoor u me wegrukt
door branden, door wapens — dat ik de vijand in het hart
van mijn huis, dat ik Ascanius, mijn vader en naast hen Creüsa,
de een in het bloed van de ander geslacht zie? Wapens,
mannen, breng wapens, het laatste uur roept de verliezer.
Geef me aan de Grieken terug en laat me het verstoorde gevecht
weer hervatten. Nooit sterven we allemaal ongewroken."

Hierop gesp ik het zwaard opnieuw om. Ik stak mijn arm
door het schild, nam het op en wilde de woning verlaten.
Maar kijk, mijn benen omklemmend klampte mijn vrouw zich
vast aan de drempel en hield de kleine Julus aan zijn vader voor.
"Als je verdwijnt om te sterven: sleep ons in je ondergang mee.
Maar als je uit ervaring nog hoop stelt in het grijpen naar wapens,
bescherm dan eerst dit huis. Aan wie geef je anders de kleine Julus,
aan wie je vader en mij, eens jouw vrouw genoemd, prijs?"

Zo schreeuwde ze het uit en ze vulde het huis
met haar kreten, toen plotseling een wonderlijk teken verscheen.
Want tussen het gezicht en de handen van beide treurende ouders
kijk, leek een ijle piek van Julus' kruin een glans te gieten:
onschuldig tastend lekte een vlam het zachte haar
en graasde rond de slapen. Wij trilden van angst, ontsteld,
trachtten het brandende haar uit te slaan en met bronwater
het heilige vuur te blussen. Maar vader Anchises richtte
zijn ogen verheugd op de sterren en hief mét zijn stem
zijn handpalmen hoog naar de hemel: "Almachtige God,
als u ooit door gebeden ontroerd wordt, zie ons dan aan
— dat alleen — en als we het door eerbied verdienen
zend dan een voorteken, Vader, waarmee u dit wonder bevestigt."

Nauwelijks was de grijsaard uitgesproken of links
klonk plotseling krakend de donder en hoog uit de hemel
door het duister gegleden schoot een schitterende ster
die een fakkel van licht met zich voerde. Glijdend over de nok
van het dak zien we hem helder in het bos van de Ida verdwijnen
en wegen wijzen. Daarop straalt een vore in een lange lijn
en rookt de ruimte rondom van de zwavel.

Nu geeft mijn vader zich werkelijk gewonnen.
Hij richt zich op naar de lucht en spreekt tot de goden,
aanbidt de heilige ster. "Nu, nu aarzel ik niet meer,
ik ga mee en zal zijn waar u voorgaat. God van mijn vaders,
bewaar het huis, bewaar mijn kleinzoon. Van u komt dit teken,
Troje staat onder uw hoede. Ik schik me en weiger niet, zoon,
maar zal je op je tocht vergezellen."

Terwijl hij zo spreekt wordt de brand uit de stad
al helderder gehoord en het vuur rolt zijn gloed dichterbij.
"Kom dan, lieve vader, leg u neer op mijn nek, ik neem u
zelf op mijn schouders, die inspanning valt mij niet zwaar.
Wat er ook gebeurt, één gezamenlijk gevaar, één redding
geldt voor ons beiden. De kleine Julus moet mij vergezellen,
van ver wordt ons spoor dan gevolgd door mijn vrouw.
Jullie, bedienden, geef aandacht aan wat ik nu zeg,
Als je uit de stad komt ligt op een heuvel de oude tempel
van Ceres, verwaarloosd, ernaast een oeroude cipres,
door de eerbied van voorouders talloze jaren bewaard.
Op die plaats komen wij uit verschillende richtingen samen.
Neemt u, vader, het heilige nu in uw handen, de goden
van onze stad. Het zou zondig zijn als ik, net uit de oorlog
en van een groot bloedbad gekomen, hen aanraak
zolang ik me niet met stromend water schoon
heb gespoeld" —

Met die woorden spreid ik op mijn brede schouders
en bukkende nek de huid van een rossige leeuw als kleed
en neem dan de last op mijn rug. In mijn rechterhand vlocht zich
de kleine Julus. zijn vader volgend met ongelijke stappen.
Achteraan komt mijn vrouw. We rennen langs duistere plekken
en ìk, die zojuist em geen speerworp gaf, niet om Grieken
recht voor mij in slaglinie samengedromd, schrik nu
van elk zuchtje wind, elk geluid jaagt mij onzeker op,
voor mijn last en mijn metgezel vrezend. Ik naderde al
de poort en het leek of ik veilig de hele weg achter mij had,
toen ik plotseling dacht in mijn oren het geluid van talrijke
voeten te horen. "Jongen," schreeuwde mijn vader, die steeds
door het duister vooruitkeek, "vlucht, jongen, ze naderen.
Ik zie fonkelende schilden en flikkerend brons."

Toen ontnam een of andere vijandige macht me
in mijn angst het verwarde verstand. Als ik rennend zijpaden
kies en het bekende stelsel van straten verlaat, blijft, ach,
rampzalig, mijn vrouw ergens achter. Werd ze door het lot
weggerukt, Creüsa? Is ze verdwaald? Vermoeid gaan zitten?
Onzeker. Ons oog kreeg haar later ook niet meer te zien.
Ik heb niet eerder naar haar, die ik verloor, omgekeken,
geen aandacht besteed aan wat achter mij lag, voordat
we de heuvel en heilige zetel van de oude Ceres bereikten.
Hier pas, toen ze allemaal waren verzameld, bleek éen te ontbreker
die door het gezelschap, haar zoon en haar man werd gemist.
Welke god, welk mens heb ik toen niet beschuldigd,
vol waanzin. Heb ik iets wreders gezien bij de val van de stad?
Ascanius, mijn vader Anchises en Trojes goden vertrouw ik toe
aan mijn vrienden, daar in een hol dal verborgen, en zelf
ga ik terug naar de stad, ik omgord me met blinkende wapens,
vastbesloten om alles opnieuw te doorstaan, heel Troje nogmaals
te doorkruisen, mijn leven weer in de waagschaal te stellen.

Eerst ga ik af op de muur en de donkere gang in de poort
waarlangs ik mijn weg uit de stad had gezocht,
en ik volg zorgvuldig mijn sporen terug door de nacht
en speur met mijn ogen in het rond. Mijn hart
vindt overal huiver, daarbij maakt juist stilte mij bang.
Dan keer ik terug naar het huis — of zij misschien,
misschien zich daarheen had begeven. De Grieken waren er
binnengestormd en bezetten het hele gebouw. Het is voorbij.
Door de wind golft het gulzige vuur naar de nok van het dak,
de vlammen slaan uit, de gloed woedt omhoog naar de lucht.
Ik ga verder, zoek Priamus' woning weer op, en de stadscitadel:
bij Juno's heilig asiel werd in lege zuilengangen de buit al
bewaakt door de wrede Ulixes en Phoenix, als wachters aangeweze
Hier worden overal vandaan de schatten van Troje, uit verbrande
tempels gerukt, tafels van goden, mengvaten van louter goud
en geplunderde kleding samengebracht. Kinderen en angstige
moeders staan er in lange rijen omheen
Ik durfde in het duister zelfs kreten te slaken,
vulde de straten met mijn geschreeuw en riep bedroefd
met vergeefse herhaling Creüsa, telkens opnieuw.

Terwijl ik daar zocht en tussen de huizen eindeloos
door de stad heen rende, verscheen het ongelukkige beeld,
de schim van Creüsa zelf voor mijn ogen, als ongewoon
grote gestalte. Ik verstijfde, mijn haar rees te berge,
mijn stem stokte in m'n keel. Toen sprak zij me aan
en nam ze mijn zorg weg met deze woorden: "Ach, lieve man,
waarom wens je zozeer aan waanzinnig verdriet toe te geven?
Deze dingen gebeuren niet zonder de wil van de goden.
Het is jou niet gegeven Creüsa vanhier op je reis mee te nemen.
Dat laat de heerser daar hoog op de Olympus niet toe.
Langdurige ballingschap, woeste zeevlakten moet je doorploegen.
Zo zul je het land van de avond bereiken, waar tussen vruchtbare
akkers van boeren de Lydische Tiber met kalme gang vloeit.
Daar wacht jou welvaart, een rijk en een koningsdochter al
Verdrijf de tranen om je geliefde Creüsa. Trotse woningen
van Myrmidoon of Doloop zal ík niet aanschouwen, ik zal
geen Griekse moeders gaan dienen, als kind van Dardanus' stam,
schoondochter van de goddelijke Venus —
De Machtige Moeder der goden houdt mij in dit oord.
Vaarwel nu en koester de liefde voor het kind van ons beiden."

Hoewel ik huilde en veel wilde zeggen, verliet ze mij
na deze woorden meteen en verdween in de ijle lucht.
Driemaal probeerde ik mijn arm om haar hals heen te leggen.
Driemaal ontvluchtte haar beeld, vergeefs gegrepen, mijn handen,
aan lichte winden gelijk en als de gevleugelde slaap.

Zo zoek ik eindelijk het gezelschap weer op,
als de nacht is verstreken. Daar vind ik verwonderd
een menigte samengestroomd van nieuwe tochtgenoten,
moeders en mannen, een volk voor verbanning bijeen,
rampzalige mensen. Overal kwam men vandaan,
in geest en uitrusting klaar naar welk land ik maar wil zee te kiezen.

Hoog boven Ida's kammen rees al de morgenster op
en bracht ons de dag. De Grieken hielden de stadspoort
bezet, geen enkele hoop op hulp werd geboden. Ik zwichtte
en ging, met mijn vader op m'n rug, naar de bergen.'
